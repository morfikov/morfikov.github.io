---
author: Morfik
categories:
- Hardware
- Android
date:    2016-10-08 13:20:42 +0200
lastmod: 2016-10-08 13:20:42 +0200
published: true
status: publish
tags:
- recenzja
- tp-link
- smartfon
- neffos
- neffos-c5
GHissueID: 437
title: 'Recenzja: Smartfon Neffos C5 od TP-LINK'
---

Większość z nas zawierała już jakaś umowę abonamentową na telefon z operatorami GSM. Ja jestem chyba
jednym z nielicznych wyjątków, które tego jeszcze nie uczyniły. Mam prepaid'a od lat i w sumie nie
uśmiecha mi się wiązanie na dłuższy okres czasu umową z operatorem, którego stosunek do użytkownika
zwykle się drastycznie obniża tuż po podpisaniu papierowego świstka. Niemniej jednak, prepaid'y mają
tę wadę (dla niektórych zaletę), że sami musimy zadbać o odpowiednie urządzenie, za pomocą którego
będą realizowane usługi telefoniczne. Problem w tym, że te bardziej zaawansowane technicznie
smartfony są w stanie kosztować niemałe pieniądze, przez co niewielu z nas jest w stanie pokusić się
o ich zakup i z reguły pozostaje nam tylko opcja pakietowa przy zawieraniu umowy z operatorem GSM.
Jeśli już się jednak zdecydujemy na zakup takiego sprzętu, to ciężko jest też znaleźć takie
urządzenie, które będzie w miarę tanie i jednocześnie dostosowane do realiów otaczającej nas
rzeczywistości. TP-LINK był chyba tego samego zdania i od jakiegoś już czasu wypuszcza na rynek
smartfony. Czym ten producent może się pochwalić jeśli chodzi o te urządzenia? Na pewno
niewygórowaną ceną. A jak sprawa wygląda w przypadku parametrów technicznych oferowanych nam
telefonów? To trzeba by sprawdzić i tak się składa, że mam właśnie na wyposażeniu taki smartfon, a
konkretnie jest to [model Neffos C5][1] (TP701A).

<!--more-->
## Zawartość opakowania

Smartfon Neffos C5 to chyba jedyna rzecz, która dotarła do mnie za pośrednictwem Poczty Polskiej
nietknięta. Nie jest to raczej zasługa tego przewoźnika, a raczej samego pudełka, które moim zdaniem
jest Poczta-Polska-Proof. Samo pudełko jest w kolorze, którego faceci nie rozróżniają, a w nim
znajduje się kilka ciekawych rzeczy:

![](/img/2016/10/001-smartfon-neffos-c5-tp-link-pudelko.jpg#big)

![](/img/2016/10/002-smartfon-neffos-c5-tp-link-pudelko-zawartosc.jpg#big)

W zestawie mamy oczywiście smartfon Neffos C5, którego obudowa jest wykonana w całości z matowego
plastiku, przez co nie zbiera tak łatwo odcisków palców i trudniej tez o zarysowania na
powierzchni:

![](/img/2016/10/003-smartfon-neffos-c5-tp-link-obudowa.jpg#big)

![](/img/2016/10/004-smartfon-neffos-c5-tp-link-obudowa.jpg#big)

Mamy także ładowarkę 5V/1A z standardowym gniazdem USB:

![](/img/2016/10/005-smartfon-neffos-c5-tp-link-ladowarka.jpg#medium)

Oraz przewód mikro USB, dzięki któremu będziemy w stanie podpiąć naszego Neffos'a C5 do ładowarki
lub portu USB komputera:

![](/img/2016/10/006-smartfon-neffos-c5-tp-link-przewod-usb.jpg#big)

Do zestawu są także dołączone słuchawki posiadające złącze audio minijack (3,5 mm):

![](/img/2016/10/007-smartfon-neffos-c5-tp-link-sluchawki.jpg#big)

Nie mogło też zabraknąć akumulatora 2200 mAh, model NBL-42A2200:

![](/img/2016/10/008-smartfon-neffos-c5-tp-link-bateria-akumulator.jpg#medium)

Do zestawu jest także dołączona skrócona instrukcja obsługi w języku polskim i kilka innych
papierzysk oraz kawałek plastikowej osłony naklejanej na wyświetlacz.

## Specyfikacja Neffos'a C5

No to już wiemy co było w pudełku. Pora przyjrzeć się nieco bliżej samemu smartfonowi. Poniżej
znajduje się fotka obrazująca część urządzenia tuż nad wyświetlaczem:

![](/img/2016/10/009-smartfon-neffos-c5-tp-link-glosnik-aparat.jpg#big)

Najbardziej z lewej strony mamy aparat selfie 5 mpix. Rozdzielczość zdjęć wykonywanych przy pomocy
tego aparatu to 2560 x 1920 pikseli. Można nim także tworzyć materiały video, z tym, że tutaj już
rozdziałka nam nieco siada, bo nie damy rady wyjść poza granice 640 x 480 pikseli. Dalej mamy
standardowy głośnik. A na prawo od głośnika znajduje się czujnik światła oraz czujnik zbliżeniowy.

Z tyłu telefonu mamy zaś główny aparat 8 mpix z przysłoną f/2.0, oraz dwie diody w roli lampy
błyskowej:

![](/img/2016/10/010-smartfon-neffos-c5-tp-link-aparat-dioda.jpg#big)

Może i ten aparat ma 8 mpix ale jakość zdjęć pozostawia trochę do życzenia, szczególnie przy
słabszym oświetleniu. W takich warunkach, autofokus ma problemy ze złapaniem ostrości, a jak już
złapie, to bardzo szybko może ją stracić. Jeśli chcemy robić zdjęcia tym aparatem, to trzeba zadbać
o dość przyzwoite oświetlenie, w przeciwnym wypadku nasycenie obrazu szumem będzie dość mocno
widoczne.

Na plus można za to zaliczyć bardzo mocne doświetlenie za sprawą lampy błyskowej. Te diody
znakomicie znajdują zastosowanie także w przypadku latarki, która potrafiłaby pewnie przyćmić nawet
sam blask Earendil'a. Choć przy niskim stanie baterii (poniżej 15%) nie damy rady jej włączyć.

Rozdzielczość zdjęć wykonywanych przy pomocy tego aparatu to 3264 x 2448 pikseli. Jeśli zaś chodzi o
rozdzielczość video, to tutaj jest już nieco lepiej, bo jesteśmy w stanie nagrywać filmy w
rozdzielczości 1920 x 1080 pikseli, przy 30 FPS. Rodzaj wykorzystywanego kodeka to h264 (bitrate na
poziomie 17250 kbps).

Również z tyłu obudowy mamy głośnik multimedialny:

![](/img/2016/10/011-smartfon-neffos-c5-tp-link-glosnik.jpg#big)

Na prawej krawędzi obudowy mamy trzy przyciski: power, volume down i volume up:

![](/img/2016/10/012-smartfon-neffos-c5-tp-link-przyciski.jpg#big)

Z kolei zaś na górnej krawędzi znajduje się gniazdo słuchawkowe oraz mikrofon z redukcją szumów:

![](/img/2016/10/013-smartfon-neffos-c5-tp-link-mikrofon-minijack.jpg#big)

No i standardowo na dolnej krawędzi mamy port mikro USB typ B oraz zwykły mikrofon do rozmów
telefonicznych:

![](/img/2016/10/014-smartfon-neffos-c5-tp-link-mikrofon-usb.jpg#big)

Zajrzyjmy jeszcze do wnętrza Neffos'a C5:

![](/img/2016/10/015-smartfon-neffos-c5-tp-link-sim-bateria.jpg#huge)

Mamy tutaj miejsce na akumulator oraz trzy sloty. Dwa z nich są na karty mini SIM. Jeśli mamy
adapter mikro-mini, to możemy także korzystać z karty mikro SIM. Standardowych rozmiarów karty SIM
są niestety za duże i trzeba będzie postarać się o mniejsze odpowiedniki. Trzeci zaś slot jest na
kartę mikro SDHC (max 32 GiB). W to duże zagłębienie zaś wchodzi bateria i jak widać, przysłania ona
wszystkie trzy sloty, przez co nie damy rady wyciągnąć żadnej karty bez wyciągania akumulatora i
wyłączania telefonu:

![](/img/2016/10/016-smartfon-neffos-c5-tp-link-sim-mikro-sd-bateria.jpg#huge)

### Procesor MediaTek MT6735

Smartfon Neffos C5 został wyposażony w 64-bitowy procesor MediaTek MT6735 ([datasheet][2])
dysponujący 4 rdzeniami opartymi na architekturze ARM Cortex-A53 taktowanymi zegarem od 300 MHz do
1,3 GHz (dynamicznie). Mamy też tutaj układ graficzny ARM Mali-T720 MP2 taktowany zegarem 450 MHz
będący w stanie obsłużyć wyświetlacz w rozdzielczości 720 x 1280 pikseli (HD) oraz nagrywać i
odtwarzać materiały wideo w rozdzielczości maksymalnej 1080p przy 30 FPS'ach. Procesor graficzny
posiada także wsparcie dla API takich standardów jak OpenGL ES 1.1/2.0/3.0, OpenCL 1.0/1.1/1.2 oraz
DirectX9. Proces technologiczny tego SoC'a to 28 nm.

![1-smartfon-neffos-c5-tp-link-cpuz-system](/img/2016/10/017.1-smartfon-neffos-c5-tp-link-cpuz-system.png#huge)

### Pamięć RAM oraz flash

Niewątpliwą zasługą bardzo płynnego działania systemu smartfona (Android 5.1) jest fakt, że ten
Neffos C5 ma zainstalowane 2 GiB pamięci operacyjnej RAM (LPDDR3). Nie jestem pewien jaka jest
częstotliwość tej pamięci. Wpadła mi w oczy wartość 640 MHz. Po wyłączeniu zbędnych rzeczy z
autostartu, mamy około 1,4 GiB pamięci na odpalane w systemie aplikacje.

![](/img/2016/10/018-smartfon-neffos-c5-tp-link-utylizacja-pamieci-ram.png#medium)

Neffos C5 jest wyposażony także w pamięć flash o pojemności 16 GiB. Niemniej jednak, jak to zwykle
bywa w smartfonach, część przestrzeni tego flash'a zjada nam już system operacyjny i preinstalowane
aplikacje dodatkowe. Odliczając te rzeczy, zostaje nam do użytku nieco poniżej 10 GiB ale to i tak
całkiem przyzwoita ilość miejsca. Dla wymagających zawsze jest opcja skorzystania z kart SD, które
mogą pomóc nam tę pamięć rozbudować o dodatkowe 32 GiB.

![1-smartfon-neffos-c5-tp-link-flash-partycje](/img/2016/10/019.1-smartfon-neffos-c5-tp-link-flash-partycje.png#medium)

### Pasywny Dual SIM

Dual SIM działa w trybie pasywnym (Dual Standby), czyli możemy wykorzystywać tylko jedną kartę SIM w
danym czasie. Oczywiście obie karty SIM działają równolegle i mamy możliwość skonfigurowania ich
niezależnie pod rozmowy, SMS i pakiety danych. Karty SIM mogą być 2/3/4G przez co mamy wygodny
dostęp do technologi LTE:

![](/img/2016/10/020-smartfon-neffos-c5-tp-link-konfiguracja-sim.png#medium)

Możemy także bez problemu skonfigurować limity danych dla każdej karty SIM osobno:

![](/img/2016/10/021-smartfon-neffos-c5-tp-link-konfiguracja-sim-limit.png#big)

Po zamianie kart miejscami w slotach, czy też po ich fizycznej podmianie, po włączeniu telefonu
zostaniemy o tym fakcie powiadomieni i poproszeni o zdefiniowanie nowej konfiguracji dla dual SIM.

### Wyświetlacz IPS

Cały smartfon ma wymiary 144 x 72 x 8,8 mm (wy/sz/gr). Waży nieco ponad 140 gram. Sporą część
Neffos'a C5 zajmuje wyświetlacz 5.0" o rozdzielczości 720 x 1280 pikseli. Sam wyświetlacz jest
zrobiony w technologi IPS (In-Plane Switching). Kąty widzenia są zadowalające i nie ma zbytniego
przekłamania kolorów przy spoglądaniu na wyświetlacz stojąc obok osoby trzymającej w ręku telefon. W
sumie mi więcej nie potrzeba, w końcu to jest małe urządzenie, które zwykle trzyma się w łapkach
zaraz obok pyszczka.

Automatyczna regulacja jasności ekranu działa z lekkim opóźnieniem. Chodzi o to, że przy przejściu z
ciemnego pomieszczenia do jasnego, musimy odczekać około 5 sekund aż jasność ekranu zostanie
dostosowana. Podobnie przy przechodzeniu z bardziej oświetlonej lokalizacji do pomieszczenia, gdzie
mamy mniej światła. Niestety nie mamy możliwości dostosowania tego zachowania. Sama regulacja
jasności jest bardzo płynna bez nagłych skoków podświetlenia/przyciemnienia ekranu.

Maksymalna jasność ekranu tego smartfona jest nam w stanie zapewnić komfortową pracę na zewnątrz
przy bardzo słonecznej pogodzie, co jest niewątpliwym plusem tego urządzenia.

Wzrok nie meczy się od patrzenia na ekran i czytania tekstu, a literki są bardzo wyraźne. Gęstość
upakowania pikseli w przypadku Neffos'a C5 to około 300 PPI. Warto tutaj zaznaczyć, że producenci
zwykli zawyżać tę wartość. A jak sprawa wygląda w przypadku TP-LINK'a i jego Neffos'a C5?

Jako, że znamy rozdzielczość wyświetlacza oraz jego przekątną, to bez problemu możemy wyliczyć ilość
pikseli na cal ze wzoru `sqrt((1280^2) + (768^2)) ∕ 5` . Co daje nam około 298 PPI (Pixel Per Inch).
Jest to przyzwoita wartość, bo ludzkie oko z reguły nie jest w stanie dostrzec tak małych pikseli,
choć na rynku są również wyświetlacze mające ponad 300 PPI. Zasada jest jedna: im więcej PPI, tym
ostrzejszy obraz i mniej wzrok się będzie nam męczył od patrzenia na wyświetlacz. Nie wiem czy jest
jakaś realna korzyść z wyświetlaczy 300+ PPI.

### Bateria

Neffos C5 dysponuje akumulatorem litowo-jonowy o pojemności 2200 mAh, model NBL-42A2200. Nie należy
on może do najpojemniejszych ale niewątpliwą jego zaletą jest możliwość wymiany bez odwiedzania
serwisu, bo nie jest wmontowany na stałe. Czas ładowania od 0-100% przy zastosowaniu ładowarki 5V/2A
wynosi około 3 godzin. Zatem to urządzenie nie wspiera szybkiego ładowania. Nie jest wspierane także
ładowanie bezprzewodowe.

![](/img/2016/10/022-smartfon-neffos-c5-tp-link-ladowanie-baterii.png#big)

Żywotność baterii przy włączonym ciągle module GPS i WiFi jest w granicach 12-14 godzin. W stanie
czuwania bez tych wszystkich modułów, telefon potrafi wytrzymać jakieś 14 dni. Przynajmniej taka
wartość została zwrócona przez ten wbudowany mechanizm szacujący czas rozładowania. Choć jeśli
spojrzy się na wykres rozładowania baterii, to można zauważyć, że niewiele jej ubywa podczas stanu
czuwania:

![](/img/2016/10/023-smartfon-neffos-c5-tp-link-rozladowanie-baterii.png#big)

Jeśli chodzi zaś o temperaturę baterii, to w stanie spoczynku telefonu ma ona w granicach 20 stopni.
Ta wartość rośnie trochę podczas procesu ładowania akumulatora, choć rzadko przekracza 30 stopni.
Maksymalna wartość temperatury do jakiej rozgrzała mi się ta bateria podczas pracy, to około 36
stopni (przeglądanie YT w 720p). Jak dla mnie, to nie są zbyt wysokie wartości.

![](/img/2016/10/024-smartfon-neffos-c5-tp-link-temperatura-baterii.png#big)

Napięcie baterii w stanie totalnego rozładowania jest na poziomie 3,4 V. Przy maksymalnym
naładowaniu jakieś 4,35 V.

![](/img/2016/10/025-smartfon-neffos-c5-tp-link-napiecie-baterii.png#big)

Poniżej jest jeszcze fotka zestawiająca te trzy powyższe wykresy razem:

![](/img/2016/10/026-smartfon-neffos-c5-tp-link-bateria-staty.png#medium)

## Głośnik, słuchawki i wydobywający się z nich dźwięk

Neffos C5 dysponuje niezbyt dobrej jakości głośnikiem. Do odtwarzania głosu może i się nada ale
słuchanie muzyki na nim sprawia, że moje uszy krwawią. :D Nieco lepiej sprawa wygląda w przypadku
tych dołączonych do zestawu słuchawek ale pewnej części ciała one nie urywają.

Sprawdziłem jaka jest faktyczna jakość dźwięku wydobywająca się z tych słuchawek po podłączeniu ich
do mojego leciwego już mp3player'a iAudio U2. Dlaczego akurat do niego? A to z tego względu, że to
urządzenie dysponuje naprawdę przyzwoitym układem dźwiękowym.

Dźwięk w słuchawkach był sporo lepszej jakości, zatem nie jest to problem z samymi słuchawkami, a
raczej ze smartfonem, który niezbyt radzi sobie z obróbką dźwięku (te same piosenki, ten tam bitrate
MP3/320). Niemniej jednak, temu mp3player'owi raczej niewiele urządzeń jest w stanie dorównać, choć
jakby nie patrzeć, to w końcu dedykowany sprzęt do odtwarzania muzyki.

W opcjach smartfona dotyczących poprawy dźwięku mamy niby kilka rzeczy, które teoretycznie mają za
zadanie poprawiać jakoś odtwarzanej muzyki:

![](/img/2016/10/027-smartfon-neffos-c5-tp-link-poprawa-dzwieku.png#medium)

By być szczerym, na moje ucho, to one tylko pogarszają jakość dźwięku zarówno przez głośnik jak i
przez słuchawki. Nie powiem, że różnicy nie ma ale to jest w zasadzie taka różnica, że "nie wiem,
które lepsze, ale żadne z nich mi się nie podoba". Generalnie to nie jest źle ale przydałoby się
popracować nad jakością dźwięku.

Same słuchawki mają przewód raczej standardowy o długości 120 cm zakończony wtykiem minijack 3,5 mm.
Jeśli chodzi zaś o możliwości sterujące przy pomocy słuchawek, to przy mikrofonie mamy trzy
przyciski. Dwa z nich regulują głośność, a ten trzeci służy do odbierania i rozłączania rozmów oraz
do odpalania i pauzowania odtwarzacza muzyki.

### Czujniki

Na pokładzie Neffos'a C5 mamy także zaszytych kilka czujników. Są to akcelerometr, czujnik
zbliżeniowy, czujnik światła oraz magnetometr:

![](/img/2016/10/028-smartfon-neffos-c5-tp-link-cpuz-czujniki.png#medium)

Ten ostatni z kolei wykrywa zmiany w polu elektromagnetycznym przez co możemy przerobić nasz telefon
na kompas. Trzeba tylko pilnować, by nie zbliżyć się zbytnio do jakiegoś magnesu, bo wtedy wynik
może nie być zbyt wiarygodny.

![](/img/2016/10/029-smartfon-neffos-c5-tp-link-kompas.png#medium)

Te standardowe czujniki są w porządku ale zabrakło mi tutaj żyroskopu oraz wysokościomierza.
Przydałby mi się też termometr, barometr no i oczywiście licznik Geigera, choć pewnie przesadzam
nieco. Dobrze, że ten Neffos C5 nie posiada żadnego syfu biometrycznego. Chodzi oczywiście o różnego
rodzaju czytniki linii papilarnych czy skanerów siatkówki. Takie bajery budują tylko fałszywe
poczucie bezpieczeństwa. Do tego podnoszą tylko koszt samego smartfona nie dając przy tym realnie
żadnej korzyści.

### 2G/3G/LTE

Neffos C5 posiada wbudowany modem LTE kategorii 4 (Cat4) umożliwiający osiągnięcie maksymalnego
transferu w tej technologi 150/50 mbit/s (download/upload). Przy mojej lokalizacji poniżej 900
metrów od BTS'a (widoczność zachowana), w nocy około 2-3 godziny, transfer jest na poziomie 40/20
mbit/s.

![1-smartfon-neffos-c5-tp-link-speedtest-lte](/img/2016/10/029.1-smartfon-neffos-c5-tp-link-speedtest-lte.png#medium)

Może jest to daleko do tych obiecanych 150/50 mbit/s ale i tak jest to prawie dwukrotnie lepiej co w
przypadku zewnętrznego modemu Huawei E3372s (pomiary przeprowadzane w budynku).

Ten modem obsługuje standardowe europejskie pasma częstotliwości w technologi FDD, kanały
B1/B3/B7/B8/B20 (2100/1800/2600/900/800 MHz). Neffos C5 jest także w stanie obsługiwać standardy
DC-HSPA+/HSPA/UMTS: B1/B8(2100/900 MHz) oraz EDGE/GPRS/GSM: 850/900/1800/1900 MHz.

### WiFi 2,4 GHz

Nie mogło także zabraknąć obsługi bezprzewodowej sieci WiFi. Jeśli o nią chodzi, to Neffos C5
potrafi obsługiwać jedynie pasmo 2,4 GHz w standardzie 802.11 b/g/n do 150 mbit/s (pojedynczy
strumień). Trochę szkoda, bo nie ułatwia to jakże wielce potrzebnej migracji na 5 GHz. Zasięg jest
raczej przeciętny ze wskazaniem na dobry. Poniżej są fotki zasięgu z moich AP, które w czasie
pomiaru były rozlokowane w różnych pomieszczeniach (ten sam pokój, 4m + ściana, 6m + trzy ściany):

![](/img/2016/10/031-smartfon-neffos-c5-tp-link-wifi-zasieg.png#big)

Jeśli chodzi zaś o rzeczywisty transfer, to jest on na poziomie trochę powyżej 100 mbit/s (mierzone
w tym samym pomieszczeniu co główny router):

![](/img/2016/10/032-smartfon-neffos-c5-tp-link-wifi-predkosc.png#medium)

Standardowo też nie mamy wsparcia dla roamingu WiFi i trzeba ratować się zewnętrzną [aplikacją
SWIFI][3], która i tak ma defekt w postaci realizowania jedynie roamingu w przypadku różnych ESSID.

### Udostępnianie połączenia 3G/LTE

Jeśli nie dysponujemy routerem 3G/LTE, lub też nie posiadamy dedykowanego modemu 3G/LTE, a
chcielibyśmy korzystać z internetu w tej technologi, to możemy pokusić się przerobienie naszego
Neffos'a C5 na hotspot sieci WiFi i przy jego pomocy udostępnić połączenie 3G/LTE w sieci lokalnej
(max. 8 użytkowników). Oczywiście trzeba liczyć się z większą utylizacją baterii ale ta
funkcjonalność jest jak najbardziej wpierana przez ten smartfon.

![](/img/2016/10/033-smartfon-neffos-c5-tp-link-wifi-hotspot.png#big)

Neffos C5 jest także w stanie świadczyć połączenie przez Bluetooth czy nawet za pośrednictwem
przewodu USB, tzw. [Tethering][4].

![](/img/2016/10/034-smartfon-neffos-c5-tp-link-usb-tethering.png#medium)

Po podłączeniu smartfona przez przewód USB do komputera, w systemie linux pojawia się nowy interfejs
`usb0` , który możemy skonfigurować sobie jak każdy inny interfejs przewodowy. Poniżej jest log ze
zdarzenia:

    kernel: usb 2-1.3: new high-speed USB device number 7 using ehci-pci
    kernel: usb 2-1.3: New USB device found, idVendor=2357, idProduct=0318
    kernel: usb 2-1.3: New USB device strings: Mfr=2, Product=3, SerialNumber=4
    kernel: usb 2-1.3: Product: Neffos
    kernel: usb 2-1.3: Manufacturer: TP-LINK
    kernel: usb 2-1.3: SerialNumber: TSL7DA69OBSO49PJ
    kernel: usbcore: registered new interface driver cdc_ether
    kernel: rndis_host 2-1.3:1.0 usb0: register 'rndis_host' at usb-0000:00:1d.0-1.3, RNDIS device, ce:44:9f:7e:fc:dc
    kernel: usbcore: registered new interface driver rndis_host

Jak widać, obsługą tego interfejsu `usb0` będzie zajmował się moduł `rndis_host` . Transfer jaki
udało mi się osiągnąć to 111 mbit/s (USB-WiFi), także całkiem przyzwoicie.

### Bluetooth v4.0

Jak w każdym smartfonie, również i tutaj mamy Bluetooth. Nie jest to może najnowsza wersja tego
standardu bo jedynie 4.0 ale zawiera ona w sobie technologię Low Energy (LE), czyli ma zmniejszone
zapotrzebowanie na energię kosztem prędkości transferu danych (max. do 1 mbit/s). Jeśli zatem gdzieś
w naszym domu leżą odłogiem słuchawki Bluetooth, to możemy z nich zrobić teraz użytek i sparować je
z Neffos'em C5. Oczywiście możemy także zamienić ten smartfon w pilot telewizyjny, o ile nasz TV
wspiera Bluetooth.

### GPS

Następna sprawa to GPS, czyli system nawigacji satelitarnej. Neffos C5 wspiera dwa ciekawe
mechanizmy: [A-GPS][5] (Assisted GPS) oraz [GLONASS][6] (Globalnaja Nawigacionnaja Sputnikowaja
Sistiema). A-GPS to system znacznie skracający czas potrzebny na pierwsze ustalenie położenia w
systemie GPS (połączenie z satelitami). System ten wykorzystuje do działania serwery operatorów
sieci GSM, przez co operator sieci komórkowej musi wspierać taką usługę. W przeciwnym razie będziemy
mieli do dyspozycji jedynie zwykły GPS. GLONASS, z kolei to radziecki/rosyjski system nawigacyjny.
To taka alternatywa dla amerykańskiego systemu GPS. Połączenie GPS i GLONASS daje możliwość bardzo
akuratnych pomiarów, co przekłada się na szybsze i dokładniejsze ustalenie pozycji odbiornika.

Tu jeszcze tylko taka informacja, że Neffos C5 ma wspólną antenę dla 2.4 GHz WiFi, 2.4 GHz Bluetooth
i 1.575 GHz GPS.

### Radio FM

Przydatną właściwością Neffos'a C5 jest również obsługa radia FM. Zakres częstotliwości tego radia
to 87,5-108 MHz, z przeskokiem co 0,1 MHz. By korzystać z tego radia, musimy mieć podłączone
słuchawki, bo przewód słuchawkowy robi w tym przypadku za antenę. Niemniej jednak, samego radia
można także słuchać z tylnego głośnika.

### Android 5.1 Lollipop

Na Neffos C5 jest wgrany Android 5.1 Lollipop. Nie mamy póki co możliwości aktualizacji tego
Androida do nowszej wersji. Być może w przyszłości TP-LINK wypuści stosowną aktualizację. Jeśli
jednak chcielibyśmy zaktualizować tego Androida do 6.0 ręcznie, to musimy root'ować telefon.
Niemniej jednak, nie musimy się z tym spieszyć, bo TP-LINK wypuścił mniejszą aktualizację systemu,
która jest dostępna jako Over-The-Air Update (OTA) i możemy ją sobie wgrać bez większego problemu
korzystając z wbudowanego mechanizmu aktualizacji.

System działa stabilnie i płynnie, a sam telefon się za nadto nie grzeje. Podczas dłuższego
odtwarzania filmu na YT w rozdzielczości 720p, czujniki temperatury zlokalizowane wewnątrz smartfona
wskazują poniższe wartości:

![](/img/2016/10/035-smartfon-neffos-c5-tp-link-temperatura.png#medium)

Ten Android co jest w Neffos'ie C5 jest praktycznie czysty i zawiera jedynie prostą nakładkę
TP-LINK'a. Nie będę o niej zbytnio pisał, bo to czy ona komuś przypadnie do gustu czy też nie, to
raczej sprawa indywidualna każdego użytkownika. Trzeba samemu poużywać i dopiero zdecydować bez
jałowego opierania się na kilku fotkach i subiektywnych uczuciach osób, których się na oczy nie
widziało.

Dla mnie użyteczny okazał się menadżer zainstalowanych w telefonie aplikacji. Dzięki niemu jesteśmy
w stanie bardzo łatwo zweryfikować uprawnienia konkretnych aplikacji i w prosty sposób je sobie
dostosować:

![](/img/2016/10/036-smartfon-neffos-c5-tp-link-menadzer-aplikacji-uprawnienia.png#huge)

Inną ciekawą rzeczą jest możliwość zaprogramowania Neffos'a C5 by ten się automatycznie włączał i
wyłączał o określonej godzinie. Bardzo użyteczna rzecz zwłaszcza w przypadku godzin nocnych, gdzie
podczas snu nie chcemy by nam ktoś dzwonił. No a skoro też w tym czasie nie korzystamy z telefonu w
ogóle to czemu go nie wyłączyć na okres snu? Jedyny problem jaki mam z tym ficzerem to możliwość
zaprogramowania tylko jeden akcji włączenia i jednej akcji wyłączenia.

![](/img/2016/10/037-smartfon-neffos-c5-tp-link-harmonogram-pracy.png#medium)

Kolejna ciekawa sprawa, to możliwość zaszyfrowania telefonu. Dokładnie nie wiem jak jest realizowane
to szyfrowanie ale na necie znalazłem informację, że ten SoC MediaTek MT6735 ma wsparcie dla
szyfrowania AES. Na pewno przyjrzę się tej opcji i sprawdzę, czy faktycznie jest ona godna
rozważenia.

![](/img/2016/10/038-smartfon-neffos-c5-tp-link-szyfrowanie-telefonu.png#medium)

Idąc dalej mamy tryb oszczędzania energii, który jest w stanie bardzo przyzwoicie ograniczyć
funkcjonalność Neffos'a C5 ale też dość znacznie wydłużyć jego czas pracy na baterii. Przy
wyłączonym wyświetlaczu jest to czas rzędu 14+ dni.

## Czy da radę przeprowadzić root na Neffos C5

Nie powiem, że proces root'owania Neffos'a C5 przebiegł bez większego problemu ale udało się ten
telefon ukorzenić. Chodzi oczywiście o odblokowanie zabezpieczeń i uzyskanie administracyjnego
dostępu do całego systemu plików na flash'u w telefonie (artykuł będzie osobno).

![](/img/2016/10/039-smartfon-neffos-c5-tp-link-root.png#medium)

## Praca pod linux'em

Ja należę do grona linux'iarzy, którzy na co dzień korzystają z alternatywnych systemów
operacyjnych. Niby zainstalowany w Neffos'ie C5 Android to również linux ale Android Androidowi nie
jest równy i niektóre modele smartfonów mają jakieś dziwne problemy po podłączeniu ich do komputera
z pełnowymiarowym pingwinem na pokładzie. Na szczęście z tym telefonem nie ma praktycznie żadnych
problemów.

Póki co biblioteka `libmtp` (v1.1.12) jeszcze nie rozpoznaje Neffos'a C5 ale wkrótce to się powinno
zmienić. Niemniej jednak, system plików telefonu można zamontować za pomocą `jmtpfs` i bez trudu
wymieniać dane z Androidem po USB. Transfer plików jest na poziomie 6-8 MiB/s.

## Podsumowanie

Przeglądając znalezione na necie opinie użytkowników/recenzentów tego smartfona Neffos C5, nie wiem
czemu spora część ludzi narzeka na ten telefon. Ma on praktycznie wszystkie potrzebne człowiekowi
rzeczy. Pod pewnymi względami faktycznie mogłoby być lepiej (dopracowany dźwięk i aparat, wystarczy
ten tylny).

Jednym z zarzutów pod adresem Neffos'a C5 jest problem z grami. Nie wiem dlaczego ktoś w ogóle
chciałby brać to pod uwagę. Komfort grania na stacjonarnym PC w full-mega HD z gamingową
klawiaturą/myszą oraz z dźwiękiem 10.1 wyszedł już z mody? :D Na dobrą sprawę to nie wiem czemu
taki smartfon zbiera baty za to, że na nim tną się gry. Mi to kompletnie nie przeszkadza, ale ja to
w końcu linux'iarz, a my w gry przecie nie gramy.

Innym zarzutem, który pada w komentarzach jest jakoś wykonania tego telefonu. No fakt, Neffos C5 nie
jest zrobiony ze stali nierdzewnej i do tego nie ma totalnego ogumienia, dzięki któremu byłby w
stanie wyjść bez szwanku puszczony w swobodnym spadku gdzieś z orbity. Ale czy na pewno tego typu
ficzery są nam potrzebne? To jest przecie ogromny koszt, a do rzucania nadają się przecie o wiele
lepiej inne rzeczy.

Nie wiem czemu te dwa powyższe elementy są topowe pod względem wymienianych wad pod adresem tego
smartfona. Dla mnie liczy się niezawodność sprzętu, jego funkcjonalność oraz zdolność realizowania
powierzonych mu zadań, a pod tym względem nie mam Neffos'owi C5 prawie nic do zarzucenia.


[1]: http://www.neffos.pl/product/details/C5
[2]: http://mediatek-club.ru/_ld/0/68_datasheet_mt673.rar
[3]: https://play.google.com/store/apps/details?id=com.seah0rse.swififree
[4]: https://pl.wikipedia.org/wiki/Tethering
[5]: https://pl.wikipedia.org/wiki/AGPS
[6]: https://pl.wikipedia.org/wiki/GLONASS
