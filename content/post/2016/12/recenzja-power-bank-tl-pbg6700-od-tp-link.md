---
author: Morfik
categories:
- Hardware
date: "2016-12-30T19:40:09Z"
date_gmt: 2016-12-30 18:40:09 +0100
published: true
status: publish
tags:
- tp-link
- power-bank
- bateria
- akumulator
title: 'Recenzja: Power Bank TL-PBG6700 od TP-LINK'
---

Energii nigdy nie jest za dużo. Problem w tym, że w przypadku jej nadmiaru, część zasobów zwyczajnie
się marnuje. Można naturalnie takiemu stanu rzeczy przeciwdziałać próbując zmagazynować energię w
jakimś obiekcie tak, by można ją było wykorzystać w późniejszym czasie, gdy zajdzie taka potrzeba.
Większość sprzętów elektronicznych, takich jak smartfony, tablety czy nawet przenośne routery WiFi,
posiada wbudowane baterie, które mają na celu umożliwić im działanie, gdy zostaną one odcięte od
stałego źródła zasilania. Niemniej jednak, akumulator w takich urządzeniach zwykle nie wystarcza na
długo, choć generalnie jego zużycie zależy od sposobu użytkowania. Dlatego też można pokusić się o
zakupienie dodatkowych baterii zdolnych zmagazynować energię w większym stopniu niż samo urządzenie,
które wymaga zasilania. Mowa oczywiście o power bankach, które cenowo nie są zbyt wygórowane, a w
krytycznych sytuacjach są wręcz niezastąpione. W tym artykule rzucimy sobie okiem na [power bank
TL-PBG6700](http://www.tp-link.com.pl/products/details/cat-5689_TL-PBG6700.html) od TP-LINK.

<!--more-->
## Zawartość opakowania TL-PBG6700

No to zacznijmy może od samych fotek obrazujących pudełko i jego zawartość. W zasadzie to co się
rzuca w oczy na samym początku, to fakt, że to urządzenie nie jest zbytnio dużych rozmiarów
(97x45x25 mm, dł/sz/gr) ale trochę waży, bo około 140 gram. No i oczywiście na plus można mu
zaliczyć wygląd, a konkretnie kolorystykę, bo ja niezbyt przepadam za urządzeniami w kolorze
białym.

![](/img/2016/12/001.tp-pbg6700-tp-link-power-bank-opakowanie.jpg#big)

![](/img/2016/12/002.tp-pbg6700-tp-link-power-bank-zawartosc-opakowania.jpg#big)

Niżej są jeszcze fotki samego power banku TL-PBG6700 pokazujące jego detale:

![](/img/2016/12/003.tp-pbg6700-tp-link-power-bank-diody-power.jpg#big)

![](/img/2016/12/004.tp-pbg6700-tp-link-power-bank-obudowa.jpg#big)

Jak widać wyżej, na obudowie mamy jeden przycisk Power, przy pomocy którego jesteśmy w stanie
podejrzeć aktualny stan rozładowania akumulatora. Po przyciśnięciu tego przycisku zapalą nam się
białe diody. Im więcej diod się zapali, tym pełniejsza jest bateria. Mamy co prawda 4 diody ale
współczynnik naładowania akumulatora procentowo przedstawia się mniej więcej tak: 100-75 - 4 diody,
75-50 - 3 diody, 25-50 - 2 diody, 25-10 1 dioda, no i po niżej 10 ta jedna dioda będzie nam migać.

Do zestawu jest także dołączony standardowy przewód mikro USB:

![](/img/2016/12/005.tp-pbg6700-tp-link-power-bank-przewod-usb.jpg#medium)

### Specyfikacja TL-PBG6700

Na stronie TP-LINK możemy wyczytać, że litowo-jonowe ogniwa zastosowane w TL-PBG6700 pochodzą od LG.
Ktoś się orientuje co dokładnie siedzi wewnątrz tego power banku? Tak czy inaczej na obudowie możemy
wyczytać, że ten akumulator ma deklarowaną pojemność 6700 mAh. W zasadzie jest to wartość nawet dość
optymalna w stosunku do zachowanych rozmiarów i wagi, choć zawsze mogłoby być lepiej zarówno pod
względem pojemności jak i fizycznych gabarytów.

![](/img/2016/12/006.tp-pbg6700-tp-link-power-bank-info.jpg#medium)

To co najbardziej cieszy w przypadku TL-PBG6700, to fakt zwiększa mu mocy zarówno wejściowej jak i
wyjściowej (2,4A/5V). Standardowo prąd ładowania power banków wynosi zwykle 1A, a przez jego
zwiększenie i zaimplementowanie technologi szybkiego i inteligentnego ładowania, proces napełnienia
tego urządzenia energią jest znacznie krótszy.

Prąd ładowania w przypadku TL-PBG6700 wynosi 2,4 A, no i można powiedzieć, że na mojej ładowarce
3,1A faktyczna wartość oscyluje w granicach 2,40 A - 2,65A, choć częściej 2,40A.

![](/img/2016/12/007.tp-pbg6700-tp-link-power-bank-ladowanie.jpg#big)

TP-LINK deklaruje zachowanie oryginalnej pojemności TL-PBG6700 przez około 500 cykli ładowania tego
urządzenia. Niemniej jednak, dokładnie nie wiem jak jest liczony taki cykl, bo zapewne zdajemy sobie
wszyscy sprawę, że takie akumulatory litowo-jonowe cechują się inną żywotnością w zależności od tego
czy je ładujemy/rozładujemy w pełni, czy też będziemy wykorzystywać je w widełkach 30% - 90%. Także,
nie wiem do czego ta wartość 500 się odnosi.

## Pojemność TL-PBG6700

Ilość zgromadzonej energii w TL-PBG6700 jest nieco niższa niż faktycznie można zakładać po
oznaczeniu czy deklarowanych przez producenta wartościach. Sprawdziłem bowiem czy da radę mojego
smartfona Neffos C5 MAX, który ma baterię 3045 mAh, podładować bez większego problemu dwukrotnie.
Okazało się, że nie dało rady. Sumaryczna wartość procentów wyniosła jakieś 136 punków. Generalnie
ładowałem smartfona dwa razy. Pierwszy cykl od 1% - 77%, a drugi od 29% do 89%. Daje to zatem
76+60, czyli 136%.

Ilość przesłanej energii to około 136%\*3045=4141.2 mAh, czyli około 61-62% faktycznej pojemności
power banku. Potwierdza to regułę 60% deklarowanej przez producenta pojemności.

Można naturalnie policzyć w drugą stronę, tj. 6700 mAh (pojemność power banku) \* 3,6V (standardowe
napięcie ogniw) daje nam 24120 mWh energii. Na wyjściu power banku ma być napięcie rzędu 5V (bo to
port USB). Zatem 24120 mWh / 5V = 4824 mAh. No i od tej wartości trzeba odjąć jeszcze straty
spowodowane przez sprawność energetyczną, która zwykle jest na poziomie 90%, czyli 10% z powyższej
wartości odejmujemy, co daje nam wartość 4341 mAh. Wartość jest mniej więcej porównywalna z tym co
wyszło wyżej, a ewentualna nadwyżka 200 mAh spowodowana jest niedokładnym pomiarem stanu baterii w
telefonie.

Według TP-LINK, power bank TL-PBG6700 można naładować od 0% do 100% w około 2 godziny i 40 minut. Z
moich obserwacji wynika, że ten czas wynosi około 3 godzin i 10 minut. Przyglądając się wskazaniom
wyświetlacza mojego miernika mogę dodać jeszcze, że przez około dwie pierwsze godziny, power bank
pobierał w zasadzie te 2,4A - 2,6A. Niemniej jednak po upływie tego czasu do końca procesu
ładowania, ta wartość stopniowo malała i generalnie i tak około 40 minut przed zakończeniem tego
procesu, urządzenie pobierało już niespełna 1A, no i tak co 5 minut ubywało kolejne 0,1A.

### Zabezpieczenia

W każdym szanującym się power banku nie może zabraknąć ochrony przed czynnikami niepożądanymi.
TL-PBG6700 posiada szereg zabezpieczeń, które chronią go przed zwarciami, przepięciami,
przetężeniami elektrycznymi, nadmiernymi ładowaniami i rozładowywaniami, oraz przed przegrzaniem.
Mamy zatem pewność, że użytkowanie tego urządzenia będzie bezpieczne.

Warto dodać, że ten power bank podczas procesu ładowania prądem 2,4A trochę się grzeje. Po około 1,5
godziny obudowa już jest dość ciepła. Biorąc pod uwagę fakt zastosowanych zabezpieczeń termicznych,
trzeba uważać, by nie ładować tego urządzenia w pobliżu źródeł ciepła, bo jest wielce prawdopodobne,
że mechanizm bezpieczeństwa zadziała i uniemożliwi proces ładowania. Innym rozwiązaniem jest
naturalnie ładowanie power banku prądem 1A czy 0,5A ale taki zabieg z kolei znacząco wydłuży proces
ładowania. Można również pokusić się o zakup małego wiatraczka, który będzie chłodził zarówno
ładowarkę jak i sam power bank.

## Podsumowanie

Może i power bank TL-PBG6700 nie ma tych obiecanych 6700 mAh ale jakby nie patrzeć 4141 mAh to
całkiem sporo. Dobrze też, że nie trzeba czekać pół dnia, by taki akumulator naładować. No i chyba
najważniejsza zaleta tego banku energetycznego, to fakt bardzo szybkiego oddawania energii ładowanym
urządzeniom. Ten mój smartfon Neffos C5 MAX na tej dołączonej do zestawu ładowarce, ładuje się około
4 godzin. A w przypadku tego power banku, do 77% naładował się w około 1,5
godziny.

![](/img/2016/12/008.tp-pbg6700-tp-link-power-bank-ladowanie-smartfon.png#big)
