---
author: Morfik
categories:
- Hardware
- Android
date:    2016-12-18 20:15:15 +0100
lastmod: 2016-12-18 20:15:15 +0100
published: true
status: publish
tags:
- recenzja
- tp-link
- smartfon
- neffos
- neffos-y5l
title: 'Recenzja: Smartfon Neffos Y5L od TP-LINK'
---

Wśród ludzi panuje przekonanie, że by zakupić smartfona trzeba wydać niemałą sumkę pieniędzy, bo
przecież te urządzenia muszą sporo kosztować. No i nie da się ukryć, że na rynku są dostępne modele
telefonów, których cena przekracza kilka tysięcy złotych. Niemniej jednak, w ofertach niektórych
producentów takich sprzętów są również i sporo tańsze modele, które byłyby w stanie zaspokoić
niejednego użytkownika mobilnych technologii. Oczywiście te tańsze smartfony nie mają zwykle w sobie
całej masy wynalazków ale czy tak naprawdę każdy z nas ich potrzebuje? Znam sporo ludzi, którzy
wyznają zasadę, że telefon jest "tylko do dzwonienia" ale znowu korzystanie z 5-10 letnich zabawek
jest trochę pozbawione sensu, podobnie zresztą jak kupowanie przez takie osoby smartfona za
równowartość ich miesięcznej pensji. W ofercie TP-LINK jest dostępny jeden smartfon, którego cena
zamyka się w granicach 300 zł. Mowa tutaj o [Neffos Y5L][1]. Czy taki telefon jest nam w stanie w
ogóle coś zaoferować?

<!--more-->
## Zawartość opakowania Neffos Y5L

W pudełku Neffos'a Y5L, poza smartfonem znajdziemy w zasadzie jedynie podstawowe wyposażenie.

![](/img/2016/12/001.neffos-y5l-smartfon-tp-link-opakowanie.jpg#big)

![](/img/2016/12/002.neffos-y5l-smartfon-tp-link-opakowanie-zawartosc.jpg#big)

W zestawie znalazła się oczywiście standardowa ładowarka 5V/1A:

![](/img/2016/12/003.neffos-y5l-smartfon-tp-link-ladowarka.jpg#big)

Mamy również przewód USB, przy pomocy którego możemy podłączyć smartfon do ładowarki lub portu USB
komputera:

![](/img/2016/12/004.neffos-y5l-smartfon-tp-link-przewod-usb.jpg#big)

No i jest też bateria 2020 mAh, model NBL-46A2020:

![](/img/2016/12/005.neffos-y5l-smartfon-tp-link-bateria.jpg#big)

Szkoda, że w przypadku tego Neffos'a Y5L zabrakło słuchawek.

## Specyfikacja Neffos Y5L

Neffos Y5L jest dość malutki jak na smartfon i jest na dobrą sprawę najmniejszy ze wszystkich
Neffos'ów, które póki co miałem okazję przetestować. Jego fizyczne wymiary wskazują mniej więcej na
133.4 x 66.6 x 9.8 mm (wy/sz/gr). Samo urządzenie nie należy także do najcięższych, bo waży jedynie
127 gram. Kolor obudowy tego telefonu może być biały, szary albo żółty.

### Obudowa

Rzućmy zatem okiem na obudowę tego niewielkiego telefonu. Generalnie rzecz biorąc, to lewa krawędź
jest niezagospodarowana, co nie dziwi, bo praktycznie żaden Neffos nic na lewym boku obudowy nie ma.
Jeśli zaś chodzi o prawą krawędź, to tutaj mamy standardowo przycisk regulacji głośności
(VolumeUp/VolumeDown) oraz przycisk zasilania (Power):

![](/img/2016/12/006.neffos-y5l-smartfon-tp-link-obudowa-przyciski.jpg#big)

Na górnej krawędzi mamy jedynie wyjście dla słuchawek w standardzie minijack 3,5mm:

![](/img/2016/12/007.neffos-y5l-smartfon-tp-link-obudowa.jpg#huge)

Dolna krawędź ma w zasadzie port mikro USB oraz mikrofon do rozmów telefonicznych:

![](/img/2016/12/008.neffos-y5l-smartfon-tp-link-obudowa.jpg#huge)

Nad ekranem mamy czerwoną diodę powiadomień, głośnik, czujnik światła oraz aparat selfie 2 mpix
(fotki 1600x1200 px, video 1280x720 px, 5 FPS).

![](/img/2016/12/009.neffos-y5l-smartfon-tp-link-oudowa-przod.jpg#huge)

Pod ekranem zaś mamy trzy podświetlane przyciski oraz logo TP-LINK:

![](/img/2016/12/010.neffos-y5l-smartfon-tp-link-obudowa-przod.jpg#huge)

Tył obudowy Neffos'a Y5L może pochwalić się aparatem 5 mpix z autofokusem (fotki 2592x1944 px, video
1280x720 px 20 FPS), mikrofonem z redukcją szumów, no i oczywiście jedną diodą robiącą za lampę
błyskową i latarkę:

![](/img/2016/12/011.neffos-y5l-smartfon-tp-link-obudowa-tyl-aparat.jpg#big)

Niżej zaś mamy głośnik multimedialny:

![](/img/2016/12/012.neffos-y5l-smartfon-tp-link-obudowa-tyl-glosnik.jpg#big)

Po zdjęciu tylnej klapki, wnętrze Neffos'a Y5L prezentuje się w następujący sposób:

![](/img/2016/12/013.neffos-y5l-smartfon-tp-link-obudowa-wnetrze.jpg#huge)

Jak widzimy, Neffos Y5L ma dwa sloty na kartę SIM oraz jeden slot na kartę mikro SD (max. 32G). Jest
też spore gniazdo na baterię:

![](/img/2016/12/014.neffos-y5l-smartfon-tp-link-sim-karta-sd.jpg#big)

Dobrze, że Neffos Y5L umożliwia bezproblemowe wyciągnięcie karty mikro SD i to bez potrzeby
wyjmowania baterii i wyłączania telefonu:

![](/img/2016/12/015.neffos-y5l-smartfon-tp-link-sim-karta-sd.jpg#huge)

### Wyświetlacz 4,5"

Wiemy zatem jak z grubsza wygląda smartfon Neffos Y5L. Sprawdźmy teraz czego możemy się po tym
urządzeniu spodziewać. Na sam początek rzućmy okiem na wyświetlacz. W porównaniu do pozostałych
Neffos'ów, które wpadły mi w łapki (C5, C5MAX i Y5), model Y5L odbiega znacznie pod względem jakości
wyświetlacza. Nie jest on jakoś specjalnie duży (4,5 cala) i jest on wykonany w [technologi Twisted
Nematic][2] (TN). Są zatem widoczne problemy z kolorami i kątami widzenia. Na dobrą sprawę na
wyświetlacz telefonu zwykle patrzymy prostopadle lub też pod niewielkimi kątami. Niemniej jednak,
Neffos Y5L przy spoglądaniu na niego nawet leciutko z boku już przekłamuje kolory i to w dość
znacznym stopniu, co psuje nieco komfort pracy na tym urządzeniu. Nawet jeśli patrzymy niemalże
pionowo na ten ekran, to i tak te kolory są jakieś takie wyblakłe.

Następna sprawa to rozdzielczość ekranu, która w tym przypadku wynosi zaledwie 854 x 480 px (FWVGA).
Przekłada się to też na około 220 PPI (pikseli na cal). Do tych minimalnych 300 PPI trochę brakuje i
wyraźnie wzrok się meczy od patrzenia na ekran tego smartfona, bo gołym i nieuzbrojonym okiem można
dostrzec pojedyncze piksele.

W moim odczuciu ten wyświetlacz nie jest do zaakceptowania w obecnych czasach. Dla mnie może i
"rozmiar nie ma większego znaczenia" w przypadku ekranu telefonów ale skoro patrzymy na niego z dość
bliska i w miarę często, to ten wyświetlacz powinien cechować się nieco większą jakością, tak by nie
męczył nam oczu od samego patrzenia na niego.

To co może zmartwić jeszcze potencjalnego użytkownika tego smartfona, to fakt, że powierzchnia tego
wyświetlacza rozpoznaje jedynie dwa punkty stuku. Z reguły tych punków jest 5:

![](/img/2016/12/015.neffos-y5l-smartfon-tp-link-wyswietlacz-styk.png#medium)

### Pasywny dual SIM

Neffos Y5L ma naturalnie dwa sloty na dwie karty SIM. Niemniej jednak, żaden slot nie wspiera
4G/LTE. Idąc dalej, jeden ze slotów wspiera tylko 2G. Może i możemy zapomnieć o korzystaniu z
bezprzewodowego internetu w technologi LTE na tym smartfonie ale jakby nie patrzeć, ten dual SIM nie
jest do końca bezużyteczny. W dalszym ciągu możemy załadować tutaj SIM od Aero2 i mieć darmowy
internet w technologi 3G.

![](/img/2016/12/016.neffos-y5l-smartfon-tp-link-dual-sim.png#medium)

Neffos Y5L wspiera co prawda tethering ale w przypadku braku LTE, ta funkcja nie jest raczej zbyt
użyteczna.

### Procesor Qualcomm Snapdragon 210 (MSM8209)

Neffos Y5L został wyposażony w 32-bity procesor Snapdragon 210 (MSM8209) od producenta Qualcomm,
który dysponuje czterema rdzeniami ARM Cortex-A7 taktowanymi częstotliwością od 200 MHz do 1,1 GHz.
Został tutaj także wbudowany układ graficzny Adreno 304 taktowany częstotliwością 400 MHz. Procesor
graficzny posiada także wsparcie dla API takich standardów jak OpenGL ES 1.1/2.0/3.0, OpenCL
1.0/1.1, OpenGL 3.1 oraz DirectX 11.1. Technologia wykonania tego SoC'a to 28nm.

![](/img/2016/12/017.neffos-y5l-smartfon-tp-link-cpuz.png#huge)

### Pamięć RAM i flash

Patrząc dalej na specyfikację Neffos'a Y5L, można zauważyć, że mamy tutaj jedynie 1 GiB pamięci
operacyjnej RAM. Jest to stanowczo za mało, by płynnie obsługiwać system, który w tym telefonie
został zainstalowany (Android 6.0).

![](/img/2016/12/018.neffos-y5l-smartfon-tp-link-pamiec-ram.png#big)

Generalnie rzecz biorąc, sam system po uruchomieniu telefonu już zaczyna upychać dane w wirtualnym
urządzeniu ZRAM, które robi za przestrzeń wymiany. To urządzenie ZRAM jest skompresowanym wycinkiem
pamięci operacyjnej RAM,przez co kompresowanie/dekompresowanie danych w trakcie dostępu do nich
spowalnia po pierwsze pracę systemu, a po drugie powoduje większe obciążenie dla procesora, co
skraca czas pracy na baterii.

Jakby tego było mało, nie mogłem znaleźć w Neffos Y5L autostartu aplikacji. W efekcie część z tych
wbudowanych programów działa w tle, choć są one zupełnie zbędne i użytkownik mógłby je wyłączyć
zwalniając nieco pamięci RAM, co z pewnością poprawiło by płynność pracy systemu. Niemniej jednak,
takiej opcji tutaj najwyraźniej zabrakło, no a skoro sam system ma mało pamięci, to co dopiero
powiedzieć o ewentualnej instalacji naszych ulubionych aplikacji?

Pamięć flash również nie należy do tych pojemniejszych, bo mamy tutaj 8 GiB, z czego dla użytkownika
pozostaje poniżej 5 GiB.

![](/img/2016/12/019.neffos-y5l-smartfon-tp-link-flash.png#big)

Na powyższej fotce mamy również statystyki pamięci operacyjnej RAM. Z lewej strony mamy sytuację
zaraz po starcie smartfona, z prawej zaś przy standardowym użytkowaniu telefonu. Widzimy, że
urządzenie ZRAM (przestrzeń wymiany SWAP) się zapełnia, co powoduje postępującą degradację
wydajności telefonu za sprawą dodatkowych obliczeń przy odczycie/zapisie skompresowanych danych,
przez co cierpi również i bateria.

### Bateria

Neffos Y5L jest wyposażony w wyjmowalną baterię litowo-jonową (Li-ion) o pojemności 2020 mAh. Ten
akumulator można naładować od 0% do 100% w jakieś 2 godziny i 40 minut dołączoną do zestawu
ładowarką. Poniżej są wykresy z procesu ładowania:

![](/img/2016/12/020.neffos-y5l-smartfon-tp-link-bateria-proces-ladowania.png#big)

Jeśli zaś chodzi o rozładowanie baterii, to jest ono nieco szybsze niż powinno być. Działanie
zbędnych aplikacji w tle za sprawą braku konfiguracji uruchomionych programów (autostartu) oraz
niewystarczająca ilość pamięci operacyjnej RAM odbija się negatywnie na czasie pracy Neffos'a Y5L na
baterii. Podczas bezczynności jest on w stanie przetrzymać prawie miesiąc. W przypadku pracy na
smartfonie, rozładuje się on nam w jakieś 7 godzin i 50 minut, przynajmniej jeśli brać pod uwagę
szacunki, które zwrócił [test wydajności Neffos'a Y5L][3].

![](/img/2016/12/021.neffos-y5l-smartfon-tp-link-bateria-proces-rozladowania.png#big)

### Wbudowany głośnik

Dźwięki wydobywające się z tego wbudowanego głośnika multimedialnego nie zachwycają zbytnio. Szkoda
też, że nie było w zestawie słuchawek, które mogłyby nadrobić niezbyt dobrą jakość samego głośnika.
Do odtwarzania standardowych rzeczy, typu audycje radiowe czy podkasty raczej się nada. Niemniej
jednak, odtwarzanie muzyki czy ścieżki dźwiękowej z filmu już mocno kuleje.

### Czujniki

Zestaw czujników w przypadku Neffos'a Y5L jest nieco uboższy w stosunku do pozostałych modeli
telefonów TP-LINK'a. Mamy naturalnie czujnik światła, akcelerometr oraz czujnik zbliżeniowy ale
zabrakło magnetometru i nie damy rady przerobić tego smartfona na kompas, a szkoda.

![](/img/2016/12/022.neffos-y5l-smartfon-tp-link-czujniki.png#medium)

### Łączność 2G/3G oraz WiFi 2,4 GHz

Niestety w Neffos Y5L nie mamy wbudowanego modemu LTE i dostępne są jedynie sieci 2G i 3G. Szkoda
też, że tylko jeden ze slotów wspiera 3G. Neffos Y5L obsługuje jedynie standardy
DC-HSPA+/HSPA/UMTS: B1/B8(2100/900 MHz) oraz EDGE/GPRS/GSM: B2/B3/B5/B8 (1900/1800/900/850) MHz.

Może i nie mamy LTE w smartfonie Neffos Y5L ale przynajmniej nie zabrakło tutaj WiFi 2,4 GHz w
standardzie N. Transfer jaki idzie osiągnąć przez tę sieć oscyluje w granicach 50 mbit/s.

![](/img/2016/12/023.neffos-y5l-smartfon-tp-link-wifi.png#medium)

Jeśli zaś chodzi o zasięg WiFi, to jest on raczej przeciętny. Poniżej jest fotka moich trzech AP
rozmieszczonych po domu w różnych pomieszczeniach. Kanał 11 obrazuje siłę sygnału docierającą do
smartfona z AP zlokalizowanego w tym samym pokoju. Na kanale 6 jest AP w odległości około 4 metrów +
ściana. Na kanale 1 jest AP w odległości 6 metrów + trzy ściany:

![](/img/2016/12/024.neffos-y5l-smartfon-tp-link-wifi.png#big)

### Bluetooth v4.1 (LE)

Neffos Y5L ma wbudowany bluetooth w wersji 4.1, który zapewnia o wiele większy zasięg w stosunku do
v4.0 przez brak konieczności stosowania połączenia bezpośredniego.

### GPS, A-GPS + GLONASS

W Neffos Y5L mamy również zaszyty nadajnik GPS. Ten smartfon wpiera także mechanizm A-GPS (Assisted
GPS) oraz GLONASS (Globalnaja Nawigacionnaja Sputnikowaja Sistiema). A-GPS to system znacznie
skracający czas potrzebny na pierwsze ustalenie położenia w systemie GPS (połączenie z satelitami).
System ten wykorzystuje do działania serwery operatorów sieci GSM, przez co operator sieci
komórkowej musi wspierać taką usługę. W przeciwnym razie będziemy mieli do dyspozycji jedynie
zwykły GPS. GLONASS, z kolei to radziecki/rosyjski system nawigacyjny. To taka alternatywa dla
amerykańskiego systemu GPS. Połączenie GPS i GLONASS daje możliwość bardzo akuratnych pomiarów, co
przekłada się na szybsze i dokładniejsze ustalenie pozycji w terenie.

### Radio FM

Dobrze, że nie zabrakło w tym smartfonie radia FM. Szkoda tylko, że nie mamy za bardzo jak go
odtworzyć, bo do tego celu są potrzebne przecież słuchawki, które robią za antenę, a takowych w
zestawie nie było.

### Android 6.0 Marshmallow

Na uwagę zasługuje również fakt, że Neffos Y5L ma wgrany Android 6.0 Marshmallow. Niestety ten
system wymaga minimum tych 2 GiB pamięci operacyjnej RAM, których ten smartfon nie posiada. Dobrze
chociaż, że partycja `/system/` zajmuje 2 GiB, przez co mamy o 2 GiB więcej na dane użytkownika.

Poniżej znajduje się rozpiska temperatur podczas zwykłej pracy telefonu oraz przy 100% obciążeniu
procesora:

![](/img/2016/12/025.neffos-y5l-smartfon-tp-link-temperatura.png#big)

## Czy da radę przeprowadzić root na Neffos Y5L

[Ukorzenienie Androida na Neffos Y5L][4] jest możliwe do przeprowadzenia.

## Jak Neffos Y5L sprawuje się pod linux

Neffos Y5L nie sprawia problemów na linux'ie. Przynajmniej jeśli chodzi dystrybucję Debian, z której
ja korzystam. Póki co biblioteka `libmtp` (v1.1.12) jeszcze nie rozpoznaje Neffos'a Y5L ale wkrótce
to się powinno zmienić, bo odpowiednie zgłoszenie do developerów już posłałem. System plików
telefonu można zamontować za pomocą `jmtpfs` i bez trudu można wymieniać dane z Androidem po USB.
Transfer plików jest na poziomie 6-8 MiB/s.

## Podsumowanie

Jak wynika z powyższych informacji, Neffos Y5L do najmocniejszych smartfonów nie należy. Bardzo
słaby wyświetlacz, brak LTE, mało pamięci RAM i niewielkich rozmiarów flash świadczą raczej o
adresowaniu tego urządzenia do użytkowników, którzy nie mają zbytnio wymagań co do nowszych
technologi, a jedynie chcą korzystać z tego smartfona jak ze zwykłego telefonu. Generalnie nie mam
nic przeciwko takim osobom, którzy wykorzystują telefon "jedynie do dzwonienia", czy od czasu do
czasu zrobią nim jakąś fotkę. Ja jednak byłbym w stanie tego Neffos'a Y5L zaakceptować dopiero w
momencie, gdyby jakość wyświetlacza nie odbiegała od tego stosowanego w modelach C5, C5MAX czy Y5.


[1]: http://www.neffos.pl/product/details/Y5L
[2]: http://twojepc.pl/artykuly.php?id=matryce_lcd&strona=2
[3]: /post/test-wydajnosci-smartfona-neffos-y5l-od-tp-link/
[4]: /post/android-root-smartfona-neffos-y5l-tp-link/
