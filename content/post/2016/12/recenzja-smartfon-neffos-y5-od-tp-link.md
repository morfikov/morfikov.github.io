---
author: Morfik
categories:
- Hardware
- Android
date:    2016-12-17 19:10:11 +0100
lastmod: 2016-12-17 19:10:11 +0100
published: true
status: publish
tags:
- recenzja
- tp-link
- smartfon
- neffos
- neffos-y5
GHissueID: 467
title: 'Recenzja: Smartfon Neffos Y5 od TP-LINK'
---

Oferta TP-LINK'a ciągle powiększa się o nowe urządzenia. Nie chodzi mi tutaj o routery WiFi, z
których ten producent jest znany nam wszystkim ale raczej o nowe modele smartfonów
niskobudżetowych. Jakiś czas temu TP-LINK wprowadził do obiegu smartfony [Neffos Y5][1] oraz [Neffos
Y5L][2]. Ten artykuł będzie dotyczył jedynie tego pierwszego urządzenia ale w niedługim czasie
pojawi się również recenzja drugiego z wyżej wymienionych telefonów. Czy w przypadku Neffos'a Y5
(TP802A), TP-LINK jest nas w stanie czymś zaskoczyć?

<!--more-->
## Zawartość opakowania Neffos Y5

W stosunku do poprzednich modeli smartfonów TP-LINK (C5 i C5 MAX), które miałem okazję testować,
Neffos Y5 nie ma dołączonych w zestawie słuchawek. Poza brakiem tego elementu, który moim zdaniem
powinien znaleźć się w zestawie każdego smartfona, zawartość pudełka jest raczej standardowa:

![neffos-y5-smartfon-tp-link-opakowanie](/img/2016/12/001.neffos-y5-smartfon-tp-link-opakowanie.jpg#big)

![neffos-y5-smartfon-tp-link-opakowanie-zawartosc](/img/2016/12/002.neffos-y5-smartfon-tp-link-opakowanie-zawartosc.jpg#big)

Poza smartfonem mamy naturalnie ładowarkę 5V/1A:

![neffos-y5-smartfon-tp-link-ladowarka](/img/2016/12/003.neffos-y5-smartfon-tp-link-ladowarka.jpg#big)

![neffos-y5-smartfon-tp-link-ladowarka](/img/2016/12/004.neffos-y5-smartfon-tp-link-ladowarka.jpg#big)

Oraz przewód mikro USB umożliwiający podłączenie smartfona do ładowarki lub też do portu USB
komputera:

![neffos-y5-smartfon-tp-link-przewod-usb](/img/2016/12/005.neffos-y5-smartfon-tp-link-przewod-usb.jpg#big)

Niewątpliwą zaletą smartfona Neffos Y5 jest wymienna bateria o pojemności 2130 mAh (model
NBL-39A2130):

![neffos-y5-smartfon-tp-link-bateria](/img/2016/12/006.neffos-y5-smartfon-tp-link-bateria.jpg#big)

No i to z grubsza wszystko co było w zestawie, oczywiście nie licząc skróconych instrukcji obsługi i
innych tego typu papierzysk.

## Specyfikacja Neffos Y5

Może w pudełku nie było za wiele elementów ale urządzenia, na którym nam najbardziej zależy, na
szczęście nie zabrakło. Przyjrzymy się zatem bliżej smartfonowi Neffos Y5. Obudowa w przypadku tego
modelu może być biała albo szara. Jeśli zaś chodzi o wymiary, to można by rzecz, że są one dobrane w
sam raz: 144x72x8,8 mm (wy/sz/gr). Są one dokładnie takie same co w przypadku Neffos C5. Niemniej
jednak, gdy się trzyma w ręku Neffos'a Y5, to sprawia on wrażenie nieco grubszego i solidniejszego
niż C5. Generalnie porównując te dwa modele, to gdybym miał wybierać między nimi, to zdecydowałbym
się na Y5. Poza tym, ten smartfon jest nieco cięższy, bo waży 154 gram w stosunku do 141 gramów w
przypadku C5. Nie jest to wielka różnica ale zawsze jakaś jest.

### Obudowa Neffos'a Y5

W przypadku smartfona Neffos Y5 mamy do czynienia ze standardową obudową wykonaną w całości z
plastiku. Lewej krawędzi obudowy TP-LINK zdaje się nie wykorzystywać w swoich smartfonach zupełnie i
robi jedynie użytek z pozostałych trzech krawędzi. Przyciski są umieszczone jak zawsze na prawym
boku obudowy. Mamy tutaj jeden większy przycisk głośności robiący za VolumeUp/VolumeDown oraz
przycisk zasilania.

![neffos-y5-smartfon-tp-link-obudowa-przyciski](/img/2016/12/007.neffos-y5-smartfon-tp-link-obudowa-przyciski.jpg#big)

Górna krawędź Neffos'a Y5 skrywa jedynie gniazdo słuchawkowe minijack 3,5 mm:

![neffos-y5-smartfon-tp-link-obudowa](/img/2016/12/008.neffos-y5-smartfon-tp-link-obudowa.jpg#big)

Jeśli zaś chodzi o dolną krawędź, to tutaj mamy standardowo port mikro USB oraz mikrofon do rozmów
telefonicznych:

![neffos-y5-smartfon-tp-link-obudowa](/img/2016/12/009.neffos-y5-smartfon-tp-link-obudowa.jpg#big)

Tuż nad ekranem mamy czerwoną diodę powiadomień, czujnik światła, głośnik oraz aparat selfie 2 mpix
(1600x1200 px fotki, 1280x720 px video). Może i kamera jest w stanie nagrywać obraz w rozdzielczości
HD ale ma z tym zdaniem pewne problemy, bo ilość FPS jest na poziomie 5/s.

![neffos-y5-smartfon-tp-link-obudowa](/img/2016/12/010.neffos-y5-smartfon-tp-link-obudowa.jpg#big)

Z tyłu obudowy mamy zaś mikrofon z redukcją szumów, aparat 8 mpix (fotki 2448x3264, video 1280x720
px 20 FPS ) oraz jedną diodę robiącą za lampę błyskową i latarkę:

![neffos-y5-smartfon-tp-link-obudowa-aparat](/img/2016/12/011.neffos-y5-smartfon-tp-link-obudowa-aparat.jpg#big)

Niżej na obudowie mamy zaś dziurki na głośnik. Może jest ich dość sporo ale sam głośnik jest o wiele
mniejszy niż przestrzeń przeznaczona na te małe otworki. Generalnie to chyba dźwięk nieco łatwiej ma
się wydostać z obudowy przy takim rozwiązaniu. Niemniej jednak, ja nie przepadam za bardzo za
głośnikami umiejscowionymi z tyłu obudowy.

![neffos-y5-smartfon-tp-link-obudowa-glosnik](/img/2016/12/012.neffos-y5-smartfon-tp-link-obudowa-glosnik.jpg#big)

Po ściągnięciu tylnej klapki możemy zauważyć, że bateria w Neffos Y5 jest wyjmowalna i bez problemu
będziemy ją w stanie sami wymienić, gdy ta się już zużyje.

![neffos-y5-smartfon-tp-link-obudowa-wnetrze](/img/2016/12/013.neffos-y5-smartfon-tp-link-obudowa-wnetrze.jpg#huge)

Widać także usprawnienia konstrukcyjne w stosunku do Neffos C5, który miał nieco inne rozmieszczenie
slotów na karty SIM i kartę mikro SD.

![neffos-y5-smartfon-tp-link-sim-sd-karta](/img/2016/12/014.neffos-y5-smartfon-tp-link-sim-sd-karta.jpg#big)

W przypadku smartfona Neffos Y5, bateria przysłania jedynie sloty na karty SIM, przez co mamy
możliwość wyciągnięcia karty SD bez potrzeby wyciągania baterii i wyłączania telefonu:

![neffos-y5-smartfon-tp-link-obudowa-wnetrze](/img/2016/12/015.neffos-y5-smartfon-tp-link-obudowa-wnetrze.jpg#huge)

### Wyświetlacz IPS 5.0"

Wyświetlacz zastosowany w Neffos Y5 jest bardzo podobny do tego, który znalazł się w Neffos C5. Mamy
tutaj te same wymiary (5.0 cali) i tę samą rozdzielczość ekranu (1280x720 px), co daje ten sam
współczynnik PPI na poziomie 293, czyli mniej więcej tyle ile minimalnie potrzebuje ludzkie oko,
by się zbytnio nie męczyło od patrzenia na wyświetlany obraz. Na dobrą sprawę to nie widzę żadnej
różnicy w stosunku do Neffos C5, przynajmniej jeśli chodzi o wyświetlacz. Kolory są żywe i dobrze
nasycone, a kąty widzenia przyzwoite.

Generalnie to nie mam nic do zarzucenia samemu wyświetlaczowi, no może za wyjątkiem minimalnej
jasności. Ta maksymalna jest dość dobra ale nad minimalną TP-LINK musi trochę popracować, by można
było jeszcze niżej z nią zjechać, tak by czytanie tekstu na smartfonie w nocy było bardziej
komfortowe.

Ciekawą rzeczą z kolei w przypadku Neffos'a Y5 jest ilość punków stycznych, które zostały uzyskane w
teście multitouch. W zasadzie to nie do końca byłem w stanie sprawdzić ilość styków, bo zabrakło mi
palców, a wynik mówi raczej sam za siebie:

![neffos-y5-smartfon-tp-link-multitouch-styk](/img/2016/12/15.neffos-y5-smartfon-tp-link-multitouch-styk.png#medium)

### Pasywny dual SIM

Jak w pozostałych modelach smartfonów TP-LINK, tak i w przypadku Neffos Y5 mamy do czynienia z
pasywnym dual SIM'em. Naturalnie każda karta SIM może być 2G/3G/4G i bez problemu możemy je sobie
skonfigurować w opcjach Android'a. Nawet jeśli mamy tylko jedną kartę SIM, bo korzystamy tylko z
jednego operatora GSM, to zawsze możemy pokusić się o pozyskanie karty SIM od Aero2, przez co
będziemy mieć darmowy internet w telefonie.

![neffos-y5-smartfon-tp-link-dual-sim](/img/2016/12/016.neffos-y5-smartfon-tp-link-dual-sim.png#medium)

### Procesor Qualcomm Snapdragon 210 (4 rdzenie)

W Neffos'ie Y5 został zastosowany 32-bitowy procesor Snapdragon 210 (MSM8909) od producenta
Qualcomm. Ma on cztery rdzenie oparte na architekturze ARM Cortex-A53 taktowane dynamicznie zegarem
od 200 MHz do 1,3 GHz. Układ graficzny zaś to Adreno 304 taktowany zegarem 400 MHz (nie wiem czemu
CPU-Z pokazuje 450 MHz). Procesor graficzny posiada także wsparcie dla API takich standardów jak
OpenGL ES 1.1/2.0/3.0, OpenCL 1.0/1.1, OpenGL 3.1 oraz DirectX 11.1. Proces technologiczny tego
SoC'a to 28 nm.

![neffos-y5-smartfon-tp-link-cpuz](/img/2016/12/017.neffos-y5-smartfon-tp-link-cpuz.png#huge)

### Pamięć RAM i flash

Neffos Y5 jest wyposażony w 2 GiB pamięci operacyjnej RAM i jest to moim zdaniem optymalne minimum,
którym muszą władać smartfony pracujące pod kontrolą systemu Android. Po uruchomieniu telefonu,
ilość zajętego miejsca prezentuje się następująco:

![neffos-y5-smartfon-tp-link-ram](/img/2016/12/018.neffos-y5-smartfon-tp-link-ram.png#medium)

W przypadku pamięci flash, Neffos Y5 ma do dyspozycji 16 GiB. Z czego około 12 GiB jest dostępne dla
użytkownika. Tutaj warto zaznaczyć, że modele C5 i C5 MAX udostępniały użytkownikowi jedynie 10 GiB,
czyli o 2 GiB mniej. Generalnie jest to zaletą przycięcia partycji `/system/` , która miała zwykle 4
GiB zapełnione jedynie w połowie, przez co 2 GiB przestrzeni flash szły zwyczajnie na zmarnowanie.
Zatem TP-LINK poczynił krok w dobrą stronę:

![neffos-y5-smartfon-tp-link-flash](/img/2016/12/019.neffos-y5-smartfon-tp-link-flash.png#medium)

### Bateria

Bateria Neffos'a Y5 ma pojemność 2130 mAh. Nie jest to jakoś szczególnie dużo ale samo urządzenie
potrafi nawet zaskoczyć czasem pracy na tym akumulatorze. Generalnie rzecz ujmując, to [testy
wydajnościowe Neffos'a Y5][3] szacunkowo wykazały, że jest on w stanie pracować pod obciążeniem non
stop przez nieco ponad 8 godzin. Poniżej zaś znajdują się fotki obrazujące proces ładowania baterii.

|   |   |
|---|---|
| ![neffos-y5-smartfon-tp-link-bateria-ladowanie](/img/2016/12/020.neffos-y5-smartfon-tp-link-bateria-ladowanie.png#medium) | ![neffos-y5-smartfon-tp-link-bateria-ladowanie](/img/2016/12/021.neffos-y5-smartfon-tp-link-bateria-ladowanie.png#medium) |

Niemniej jednak, jeśli chodzi o stan spoczynku, to ten smartfon potrafi wytrzymać prawie miesiąc bez
ponownego ładowania, czyli nieco dłużej niż w przypadku pozostałych modeli smartfonów TP-LINK.

![neffos-y5-smartfon-tp-link-bateria-rozladowanie](/img/2016/12/022.neffos-y5-smartfon-tp-link-bateria-rozladowanie.png#huge)

### Głośnik i brak słuchawek

Szkoda, że zabrakło słuchawek w zestawie Neffos'a Y5. Z jednej strony jest to przecież kluczowy
element ale z drugiej też prawie każdy z nas już kilka par słuchawek powinien mieć. Niemniej jednak,
jeśli producent telefonu nie dorzuca słuchawek to moim zdaniem powinniśmy się czegoś więcej
spodziewać po tym wbudowanym głośniku multimedialnym. Jakość dźwięku może nie zachwyca ale moim
zdaniem jest ona nieco lepsza niż w Neffos C5. Nie wiem czy to jest jest zasługą większego
odziurkowania tylnej klapki ale różnicę słychać.

### Czujniki

Jeśli chodzi o czujniki, w które został wyposażony Neffos Y5, to nie ma tutaj zbytnio większej
fantazji. Standardowo mamy akcelerometr, czujnik zbliżeniowy i czujnik światła. Zabrakło jedynie
magnetometru oraz wszystkich tych dodatkowych czujników, które przydałyby się na wypadek apokalipsy
zombi:

![neffos-y5-smartfon-tp-link-sensory](/img/2016/12/023.neffos-y5-smartfon-tp-link-sensory.png#medium)

### Łączność 2G/3G/LTE

Neffos Y5 ma naturalnie na pokładzie modem LTE kategorii 4 (Cat4). Przy jego pomocy teoretycznie
jesteśmy w stanie osiągnąć transfer na poziomie 150/50 mbit/s (download/upload). Z testów wynika, że
ten transfer jest trochę niższy ale wciąż na zadowalającym poziomie:

![neffos-y5-smartfon-tp-link-lte](/img/2016/12/024.neffos-y5-smartfon-tp-link-lte.png#medium)

Ten modem obsługuje standardowe europejskie pasma częstotliwości dla LTE w technologi FDD, kanały
B1/B3/B7/B8/B20 (2100/1800/2600/900/800 MHz). Neffos Y5 jest także w stanie obsługiwać standardy
DC-HSPA+/HSPA/UMTS: B1/B8(2100/900 MHz) oraz EDGE/GPRS/GSM: 850/900/1800/1900 MHz.

### WiFi 2,4 GHz

Szkoda, że Neffos Y5 nie dysponuje WiFi 5 GHz. Dobrze jednak, że ma chociaż WiFi 2,4 GHz obsługujące
standard N. Transfer jaki udało mi się uzyskać był na poziomie około 50 mbit/s, czyli trochę mało.
Chcąc wyeliminować ewentualne zakłócenia podłączyłem na chwilę inny telefon ale tamten uzyskał 100
mbit/s. Także nie wiem z jakiego powodu ten smartfon ma 2x niższą prędkość transferu.

![neffos-y5-smartfon-tp-link-wifi](/img/2016/12/025.neffos-y5-smartfon-tp-link-wifi.png#medium)

Zasięg WiFi jest przeciętny. Poniżej jest fotka moich trzech AP rozmieszczonych po domu w różnych
pomieszczeniach. Kanał 11 obrazuje siłę sygnału docierającą do smartfona z AP zlokalizowanego w tym
samym pokoju. Na kanale 6 jest AP w odległości około 4 metrów + ściana. Na kanale 1 jest AP w
odległości 6 metrów + trzy ściany:

![neffos-y5-smartfon-tp-link-wifi](/img/2016/12/026.neffos-y5-smartfon-tp-link-wifi.png#medium)

By być szczerym, to dziwne są te wyniki. Niby ogólna jakość połączenia jest słabsza w stosunku do
pozostałych smartfonów TP-LINK ale też za bardzo nie ma wielkiej różnicy między poszczególnymi AP.

### Udostępnianie połączenia 3G/LTE oraz WiFi (tethering)

Neffos Y5 wspiera naturalnie tethering, czyli możliwość udostępniania połączenia internetowego
(3G/LTE) komputerom podłączonym do smartfona po WiFi. Jest też możliwość udostępnienia połączenia
WiFi, jeśli komputer podepniemy do portu mikro USB w telefonie.

Raczej nie powinno być problemów z podłączeniem się do AP, który skonfigurujemy sobie na smartfonie.
Niemniej jednak, z tego co obserwuję, to w Neffos'ach ESSID sieci WiFi zawiera spacje. Spacje w
nazwach sieci są znane z tego, że powodują problemy z połączeniem. Zatem jeśli dane logowania do
sieci podaliśmy prawidłowe ale nie możemy nawiązać połączenia, to zmieńmy sobie nazwę sieci WiFi na
taką bez spacji.

![neffos-y5-smartfon-tp-link-tethering](/img/2016/12/027.neffos-y5-smartfon-tp-link-tethering.png#medium)

Jeśli chodzi zaś o udostępnianie połączenia via USB, to na linux działa ono bez większego problemu.
Poniżej jest log z mojego Debiana po podpięciu Neffos'a Y5 do portu USB komputera i przełączeniu
telefonu w tryb tethering'u:

    kernel: usb 2-1.1: new high-speed USB device number 35 using ehci-pci
    kernel: usb 2-1.1: New USB device found, idVendor=2357, idProduct=032c
    kernel: usb 2-1.1: New USB device strings: Mfr=1, Product=2, SerialNumber=3
    kernel: usb 2-1.1: Product: Android
    kernel: usb 2-1.1: Manufacturer: Android
    kernel: usb 2-1.1: SerialNumber: 90169635
    kernel: usbcore: registered new interface driver cdc_ether
    kernel: rndis_host 2-1.1:1.0 usb0: register 'rndis_host' at usb-0000:00:1d.0-1.1, RNDIS device, f6:aa:d6:10:fa:ff
    kernel: usbcore: registered new interface driver rndis_host

Jedne co musimy zrobić, to skonfigurować adresację IP na interfejsie usb0 .

### Bluetooth v4.1 (LE)

Neffos Y5 ma na pokładzie bluetooth w wersji 4.1, który zapewnia o wiele większy zasięg w stosunku
do v4.0 przez brak konieczności stosowania połączenia bezpośredniego. To niewątpliwie bardzo
użyteczna technologia i w sumie jestem zadowolony z faktu, że TP-LINK postanowił ją w tym
smartfonie zaimplementować.

### GPS, A-GPS, GLONASS i Galileo

W Neffos Y5 mamy również zaszyty nadajnik GPS. Ten smartfon wpiera A-GPS (Assisted GPS), GLONASS
(Globalnaja Nawigacionnaja Sputnikowaja Sistiema) oraz Galileo (europejski system nawigacji
satelitarnej). A-GPS to system znacznie skracający czas potrzebny na pierwsze ustalenie położenia w
systemie GPS (połączenie z satelitami). System ten wykorzystuje do działania serwery operatorów
sieci GSM, przez co operator sieci komórkowej musi wspierać taką usługę. W przeciwnym razie będziemy
mieli do dyspozycji jedynie zwykły GPS. GLONASS, z kolei to radziecki/rosyjski system nawigacyjny.
To taka alternatywa dla amerykańskiego systemu GPS. A Galileo to europejska alternatywa dla tych
dwóch powyższych. Połączenie tych systemów daje możliwość bardzo akuratnych pomiarów, co przekłada
się na szybsze i dokładniejsze ustalenie pozycji w terenie.

### Radio FM

Nie mogło też zabraknąć odbiornika FM. Nie to bym jakoś specjalnie potrzebował tego przestarzałego
już wynalazku, bo w końcu mamy internet ale zawsze to radio może nam się przydać, zwłaszcza tam,
gdzie nie ma zasięgu internetu. No i oczywiście zakładając, że mamy jakieś słuchawki pod ręką, bo
takowych w zestawie przecież zabrakło.

### Brak OTG

Skoda, że w Neffos Y5 zabrakło jakże użytecznej właściwości jaką jest OTG, czyli możliwość
pdłączenia do smartfona zewnętrznej klawiatury czy myszy.

### Android 6.0 Marshmallow

Na plus za to można zaliczyć nowszą wersję Androida, tj. 6.0 Marshmallow. Jeśli chodzi zaś działanie
samego systemu, to jak najbardziej jest ono płynnie. Jeśli ktoś jest ciekaw jak wyglądają
temperatury podczas zwykłej pracy telefonu oraz przy 100% obciążeniu procesora (po 5 minutach), to
poniżej są stosowne wyniki:

![neffos-y5-smartfon-tp-link-temperatura](/img/2016/12/028.neffos-y5-smartfon-tp-link-temperatura.png#big)

## Czy da radę przeprowadzić root na Neffos Y5

[Proces ukorzeniania Androida (root) na Neffos Y5 jest możliwy][4], choć nie należy do
najprostszych.

## Jak Neffos Y5 sprawuje się pod linux

Generalnie rzecz biorąc, Neffos Y5 nie sprawia problemów na linux'ie. Przynajmniej jeśli chodzi
dystrybucję Debian, z której ja korzystam. Póki co biblioteka `libmtp` (v1.1.12) jeszcze nie
rozpoznaje Neffos'a Y5 ale wkrótce to się powinno zmienić, bo odpowiednie zgłoszenie do developerów
już posłałem. System plików telefonu można zamontować za pomocą `jmtpfs` i bez trudu można wymieniać
dane z Androidem po USB. Transfer plików jest na poziomie 6-8 MiB/s.

## Podsumowanie

Neffos Y5 jest dość przyzwoitym smartfonem i pod wieloma względami przypomina Neffos C5 (4 rdzenie,
2 GiB RAM, 16 GiB flash, 8 mpix aparat główny, te same wymiary, ten sam wyświetlacz). Niemniej
jednak, jak wykazały benchmarki ([Y5][5]/[C5][6]), Neffos Y5 zostaje nieco w tyle za Neffos C5. Ceny
tych dwóch modeli są obecnie mniej więcej podobne, choć wybór konkretnego modelu nie jest zbytnio
oczywisty. Neffos Y5 ma nowszego Androida (6.0) oraz o 2 GiB więcej na pamięci flash (dla partycji
`/data/` ). Ten smartfon radzi sobie także lepiej jeśli chodzi o czas pracy na baterii w stanie
spoczynku no i wspiera również nowszy standard bluetooth. Brak OTG mogę jakoś przeżyć ale WiFi 5 GHz
by się przydało.


[1]: http://www.neffos.pl/product/details/Y5
[2]: http://www.neffos.pl/product/details/Y5L
[3]: /post/test-wydajnosci-smartfona-neffos-y5-od-tp-link/
[4]: /post/android-root-smartfona-neffos-y5-od-tp-link/
[5]: /post/test-wydajnosci-smartfona-neffos-y5-od-tp-link/
[6]: /post/test-wydajnosci-smartfona-neffos-c5-od-tp-link/
