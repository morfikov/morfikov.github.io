---
author: Morfik
categories:
- Hardware
date: "2016-08-14T08:12:13Z"
date_gmt: 2016-08-14 06:12:13 +0200
published: true
status: publish
tags:
- recenzja
- power-bank
- energia
- bateria/akumulator
title: 'Recenzja: Power Bank TL-PB10400 od TP-LINK'
---

Technologie mobilne rozwijają się bardzo szybko. Dziś już praktycznie każdy z nas ma jakiś smartfon,
tablet czy mp3player. Wszystkie te urządzenia wymagają do pracy energii, którą zwykliśmy pozyskiwać
z sieci energetycznej. Niemniej jednak, mobilność oznacza również ograniczony dostęp do źródeł
zasilania. Przebywając gdzieś w dziczy poza obszarem cywilizacji trzeba mieć na względzie
alternatywne źródło energii, której tak bardzo potrzebują nasze urządzenia. Niekoniecznie musimy
znajdować się w położeniu Mad Max'a ale zasada działania jest bardzo podobna, tj. dorwać się do
źródła energii, zgromadzić jej jak najwięcej i korzystać z niej w przypadku "trudnych czasów".
Zapasy energii możemy gromadzić w akumulatorach konkretnych urządzeń, choć te są zwykle niewielkiej
pojemności, przez co nie wystarczą nam na długo. Alternatywą są zaś power banki, które potrafią
przechować znaczne ilości energii. W tym wpisie obadamy sobie bank energii od TP-LINK'a, a
konkretnie będzie to [model TL-PB10400 o pojemności 10400
mAh](http://www.tp-link.com.pl/products/details/TL-PB10400.html).

<!--more-->
## Zawartość pudełka

Pudełko jest dość spore ale sam TL-PB10400 jest trochę mniejszy niż pudełko może sugerować.
Faktyczne wymiary power banku to około 88.8 x 44.3 x 44.3 mm. Jest też on dość ciężki i waży około
250 gram. Nie chcielibyśmy go zatem upuścić z większej wysokości na twarde podłoże. Taka sytuacja
definitywnie by zakończyła żywot tego urządzenia. Odkładając na bok aspekty wymiarowo-wagowe,
zobaczmy jak się prezentuje to
urządzenie.

[![1.tp-link-power-bank-energii-TL-PB10400]({{< baseurl >}}/img/2016/08/1.tp-link-power-bank-energii-TL-PB10400-1024x577.jpg)]({{< baseurl >}}/img/2016/08/1.tp-link-power-bank-energii-TL-PB10400.jpg)

[![2.tp-link-power-bank-energii-TL-PB10400]({{< baseurl >}}/img/2016/08/2.tp-link-power-bank-energii-TL-PB10400-1024x577.jpg)]({{< baseurl >}}/img/2016/08/2.tp-link-power-bank-energii-TL-PB10400.jpg)

[![3.tp-link-power-bank-energii-TL-PB10400]({{< baseurl >}}/img/2016/08/3.tp-link-power-bank-energii-TL-PB10400-1024x577.jpg)]({{< baseurl >}}/img/2016/08/3.tp-link-power-bank-energii-TL-PB10400.jpg)

To duże biało-niebieskie urządzenie, to właśnie jest nasz power bank. Do niego jest też dołączony
przewód mikro USB typ B. Jest też stos makulatury, choć zabrakło instrukcji w języku polskim. Mamy
również kawałek worka, w którym możemy zabrać w drogę naszego TL-PB10400.

## Panel główny power banku TL-PB10400

Na panelu głównym power banku TL-PB10400 są ulokowane dwa porty USB, które pozwalają na jednoczesne
ładowanie dwóch urządzeń. Oba z tych portów mają napięcie 5 V. Natomiast różnica między nimi kwi w
natężeniu. Jeden z nich ma 2 A, a drugi zaś 1 A. W zależności od zapotrzebowania danego sprzętu,
podłączamy go do jednego lub drugiego portu. Może się jednak zdarzyć tak, że będziemy chcieli
podładować dwa urządzenia, które wymagać będą 1A. Nic nie stoi na przeszkodzie, by jedno z nich
podpiąć do portu 2
A.

[![4.tp-link-power-bank-energii-TL-PB10400]({{< baseurl >}}/img/2016/08/4.tp-link-power-bank-energii-TL-PB10400-1024x577.jpg)]({{< baseurl >}}/img/2016/08/4.tp-link-power-bank-energii-TL-PB10400.jpg)

Obok portów USB mamy również 4 małe diody LED, jedną większą diodę i niewielkich rozmiarów przycisk.
Cztery diody mają sygnalizować stan naładowania baterii power banku. Ten stan możemy sprawdzić w
dowolnej chwili przez przyciśnięcie przycisku. Skala jest pięciostopniowa. Gdy się zaświecą
wszystkie cztery diody, akumulator jest naładowany w 75-100%. Jeśli się zaświecą tylko 3 z nich, to
poziom naładowania wskazuje na 50-75%. Natomiast w przypadku dwóch i jednej diody, poziom będzie
odpowiednio 25-50% oraz 10-25%. W przypadku, gdy jedna dioda zacznie migać, oznacza to fakt rychłego
wyczerpania się power banku, czyli stan baterii 0-10%.

Z kolei ta większa dioda ma robić za latarkę (moc 300 mW). Jeśli miałbym być szczery, to średnio jej
to wychodzi. Może w absolutnych ciemnościach przyda się jakieś źródło światła ale za wiele bym się
po tej diodzie nie spodziewał. Niemniej jednak, ta dioda jest zasilana z baterii power banku, przez
co może świecić i świecić. To jest chyba jedyny plus ten latarki. Minus z kolei jest taki, że
rozładowuje ona baterię. Drugi minus zaś tyczy się procesu ładowania TL-PB10400, podczas którego
latarka nie działa.

## Proces ładowania power banku i urządzeń do niego podpiętych

Proces ładowania urządzeń zawsze niesie ze sobą pewne ryzyko uszkodzenia podłączonego sprzętu.
Niemniej jednak, bank energii TL-PB10400 ma kilka mechanizmów bezpieczeństwa, które są w stanie
zabezpieczyć proces ładowania przed czynnikami niepożądanymi. Mamy tutaj min. ochronę przed
nadmiernym naładowaniem jak i rozładowaniem baterii. No i oczywiście nie mogło zabraknąć mechanizmu
chroniącego przed podaniem urządzeniom zbyt dużego natężenia prądu lub napięcia. Nie musimy też się
martwić o zwarcie.

Co ciekawe, ten power bank ma też zabezpieczenie na wypadek przegrzania. Generalnie rzecz ujmując,
gdy temperatura przekroczy 45°C, to nie damy rady ładować innych urządzenia. Gdy temperatura
przekroczy 60°C, wtedy zaczną migać wszystkie cztery diody LED i po chwili urządzenie się
samoczynnie wyłączy. Póki ono nie ostygnie, nie będziemy mogli w ogóle z niego korzystać.

W instrukcji jest też wzmianka na temat ładowania samego power banku TL-PB10400. Konkretnie to
czytamy tam coś w stylu: "Zalecane jest ładowanie tego urządzenia z użyciem rekomendowanego
zasilacza". Nie wiem jaki to jest "rekomendowany zasilacz". Poza tym, w zestawie nie było żadnego.
Ten widoczny na poniższej fotce, to mój
własny.

[![5.tp-link-power-bank-energii-TL-PB10400]({{< baseurl >}}/img/2016/08/5.tp-link-power-bank-energii-TL-PB10400-1024x577.jpg)]({{< baseurl >}}/img/2016/08/5.tp-link-power-bank-energii-TL-PB10400.jpg)

Nie wiem, czy podpada on pod "rekomendowany" ale innego nie miałem. Grunt, że power bank się
naładował i nie wybuchł. Trzeba jednak mieć na uwadze fakt, że zalecane natężenie prądu ładowania
tego power banku to 2 A. Przy takim natężeniu, w pełni rozładowany TL-PB10400 zostanie naładowany w
około 7 godzin. To nie jest krótki czas, choć to pojęcie względne. Niemniej jednak, w przypadku 1 A,
proces ładowania urządzenia potrwa już 10-12 godzin. Lepiej nie wspominać o zwykłym porcie USB
dostępnym w przeciętnym komputerze, gdzie natężenie prądu jest w granicach 0,5A, bo tutaj czas
ładowania przekroczy penie 24 godziny.

Jeszcze taka mała uwaga. Power bank TL-PB10400 nie może być ładowany w sytuacji, gdy sam oddaje
energię podłączonym do niego urządzeniom. Gdy zapomnimy o tym fakcie, to nie musimy się obawiać o
uszkodzenie któregoś z ładowanych sprzętów czy też samego power banku. W sytuacji, gdy będziemy
ładować TL-PB10400 i spróbujemy podłączyć do niego smartfona, to zwyczajnie zadziałają mechanizmy
obronne power banku i urządzenie nie zostanie podładowane. Podobnie w drugą stronę, tj. gdy ładujemy
smartfona i podepniemy power bank do źródła zasilania. W takiej sytuacji transfer energii do
smartfona zostanie wstrzymany i rozpocznie się ładowanie power banku. Dopiero z chwilą odłączenia
TL-PB10400 od sieci energetycznej zacznie się ładowanie smartfona.

TP-LINK zaleca także, by co najmniej raz w miesiącu przeprowadzić pełen cykl ładowania power banku.
Jeśli zaś chodzi o żywotność baterii, to może ona przetrwać około 500 cykli.

## Czy 10400 mAh to dużo

Biorąc pod uwagę fakt, że przeciętny smartfon ma baterię o pojemności w granicach 2000-3000 mAh, to
energia zgromadzona w TL-PB10400 wystarczy na podładowanie takiego telefonu trzykrotnie.

Można oczywiście posiłkować się zapasem akumulatorków ale w podróży one zawsze gdzieś mogą się nam
zapodziać. Poza tym, czasem nie będziemy w stanie takiej baterii szybko wydobyć i przełożyć, np.
podczas ważnej rozmowy telefonicznej. W takich sytuacjach najlepiej jest się podłączyć do jakiegoś
źródła zasilania.

Ładowarki z kolei są niezastąpione w przypadku, gdy mamy dostęp do sieci elektrycznej za
pośrednictwem jakiegoś gniazdka. Co jednak w przypadku, gdy nie możemy żadnego gniazdka znaleźć?
Taki mały i poręczny power bank może nam w wielu sytuacjach uratować skórę. Dodatkowo, można go
ładować praktycznie z każdego urządzenia, które jest wyposażone w port USB. Wszystko jedno czy to
jest dedykowana ładowarka, czy zwykły komputer.

Naturalnie są i sytuacje, w których power bank TL-PB10400 nie znajdzie zastosowania i lepszym
rozwiązaniem będzie wykorzystanie zapasowych akumulatorów czy też i ładowarki. Jakby nie patrzeć
pojemność 10400 mAh to dość sporo ale i tak ten zapas energii się w końcu kiedyś wyczerpie.
