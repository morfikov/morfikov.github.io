---
author: Morfik
categories:
- Hardware
date: "2017-02-02T19:27:54Z"
date_gmt: 2017-02-02 18:27:54 +0100
published: true
status: publish
tags:
- tp-link
- kamera
- aparat
- monitoring
title: 'Recenzja: Kamera IP NC450 od TP-LINK'
---

Kamery do monitoringu ostatnimi czasy stają się coraz bardziej popularne. Na dobrą sprawę możemy je
spotkać praktycznie wszędzie, zwłaszcza w miejscach, w których dochodzi do kradzieży czy innych
przestępstw, które cechują się podwyższonym odsetkiem niewykrywalności sprawców przez służby
mundurowe. Oczywiście taki profesjonalny sprzęt, którym można zabezpieczyć duże obiekty, trochę
kosztuje. Niemniej jednak, kamery przemysłowe nadają się głównie do zastosowań firmowych i
przeciętnego Kowalskiego te rozwiązania zwykle nie interesują ze względu na ich wysoką cenę. Może
niekoniecznie każdy z nas posiada dużą firmę ale są sytuacje, w których taka kamera bardzo by nam
się przydała. Garaż czy piwnica często są obiektami zainteresowań podejrzanych typów i narażone na
włamania. Dlatego też od czasu do czasu warto zajrzeć w te miejsca, by się upewnić czy aby na pewno
wszystko jest w porządku. Zwykle jednak nikt nie ma na to czasu, a gdy już ktoś nam się włamie, to
nie dość, że orientujemy się parę dni/tygodni po fakcie, to jeszcze nawet nie mamy pojęcia kto, jak
i kiedy się tego czynu zabronionego dopuścił. Dlatego monitoring warto sobie zainstalować i
niekoniecznie musimy przy tym wydawać dziesiątki tysięcy złotych. TP-LINK ma w swojej ofercie kilka
niedrogich kamer IP, które można wykorzystać do zastosować domowych. W tym artykule rzucimy sobie
okiem na [obrotową kamerę NC450](http://www.tp-link.com.pl/products/details/cat-19_NC450.html),
która jest w stanie zapisywać obraz i dźwięk na kartę SD.

<!--more-->
## Zawartość pudełka NC450

Zaczniemy standardowo, czyli na początek fotki pudełka i jego
zawartości.

![](/img/2017/02/001.nc450-tp-link-kamera-ip-pudelko.jpg#big)

![](/img/2017/02/002.nc450-tp-link-kamera-ip-zawartosc.jpg#big)

![](/img/2017/02/003.nc450-tp-link-kamera-ip-zawartosc-opakowania.jpg#big)

## Specyfikacja kamery NC450

Jak widać, opakowanie jest duże, bo mamy dość sporo elementów. Najważniejszym z nich jest oczywiście
to urządzenie w kształcie nieco przerośniętego kurzego jaja. Dokładne wymiary naszej kamery to:
144x109x106 mm. A tak się ono prezentuje z bliska:

|   |   |
|---|---|
| ![](/img/2017/02/004.nc450-tp-link-kamera-ip-przod.jpg#medium) | ![](/img/2017/02/005.nc450-tp-link-kamera-ip-tyl.jpg#medium) |
| ![](/img/2017/02/006.nc450-tp-link-kamera-ip-bok1.jpg#medium) | ![](/img/2017/02/007.nc450-tp-link-kamera-ip-bok2.jpg#medium) |

Na bokach kamery mamy szereg otworów, choć dziurki są tylko z jednej strony (może zapomnieli
dowiercić z drugiej):

![](/img/2017/02/0071.nc450-tp-link-kamera-ip-glosnik.jpg#medium)

Za tymi otworami skrywany jest dość głośny głośniczek, przez który możemy nadawać komunikaty
głosowe.

Na spodzie frontowej części obudowy mamy zielono-czerwoną diodę oraz mikrofon, przy pomocy którego
osoba monitorowana może się z nami porozumieć:

![](/img/2017/02/0072.nc450-tp-link-kamera-ip-dioda-mikrofon.jpg#big)

W ten sposób ta kamera NC450 zapewnia nam komunikację w obie strony, co bardzo cieszy, choć głośność
tego wbudowanego głośniczka mogłaby być regulowana, bo serio mam wrażenie jakbym gadał przez
megafon.

Z tyłu urządzenia mamy zaś gniazdo na zewnętrzną antenę (złącze RP-SMA). Niżej jest slot na kartę
mikro SD (max 32G). Obok mamy port Ethernet (RJ-45), gniazdo zasilania oraz przycisk WPS/RESET,
dzięki któremu zresetujemy ustawienia kamery do fabrycznych i nawiążemy szybko połączenie z siecią
bezprzewodową.

![](/img/2017/02/0073.nc450-tp-link-kamera-ip-tyl-panel.jpg#big)

Kamera NC450 została wyposażona w progresywny przetwornik obrazu CMOS 1/4 cala i soczewki F:2,0
(jasność obiektywu), f: 3,6 mm (ogniskowa). Kąt widzenia na podglądzie obrazu to około 75°. Poniżej
jeszcze fotka samego obiektywu, nad którą mamy czujnik poziomu światła:

![](/img/2017/02/008.nc450-tp-link-kamera-ip-obiektyw.jpg#medium)

To urządzenie jest w stanie rejestrować obraz w rozdzielczości 1280x720p (1 mpix) przy maksymalnie
30 FPS. Pliki zapisywane są w formacie H.264.

### Zasięg widzenia kamery NC450

Może i kąt widzenia na podglądzie obrazu to około 75° ale w zasadzie można ten parametr zignorować.
To, co niewątpliwie odróżnia kamerę NC450 od innych TP-LINK'owych kamer, to możliwość obrotu kamery
w poziomie (300°) oraz pionie (110°), co zapewnia dość szerokie pole widzenia w granicach 360° i
150° (poziom/pion).

|   |   |
|---|---|
| ![](/img/2017/02/009.nc450-tp-link-kamera-ip-poziom1.jpg#medium) | ![](/img/2017/02/010.nc450-tp-link-kamera-ip-poziom2.jpg#medium) |
| ![](/img/2017/02/011.nc450-tp-link-kamera-ip-pion1.jpg#medium) | ![](/img/2017/02/012.nc450-tp-link-kamera-ip-pion2.jpg#medium) |

Co ciekawe, kamerą można obracać również programowo czy to przez aplikację na smartfona (tpCamera),
czy też przez panel administracyjny z poziomu przeglądarki. Zatem możemy uzyskać podgląd z dowolnego
miejsca monitoringu, o ile jest ono w zasięgu kamery.

### WiFi 2,4 GHz do 300 mbit/s i zewnętrzna antena

Kamera NC450 jest w stanie komunikować się bezprzewodowo w paśmie 2,4 GHz w standardzie N do 300
mbit/s. TP-LINK podaje, że liczba jednoczesnych klientów, którzy mogą uzyskać podgląd z kamery to
13. Do zestawu została dołączona także taka oto zewnętrzna antena w celu poprawy zasięgu WiFi.

![](/img/2017/02/013.nc450-tp-link-kamera-ip-antena.jpg#medium)

![](/img/2017/02/014.nc450-tp-link-kamera-ip-antena-zlacze.jpg#medium)

A tak wygląda NC450 z podpiętą antenką:

![](/img/2017/02/015.nc450-tp-link-kamera-ip-z-antena.jpg#big)

Niestety na stronie TP-LINK nie ma informacji na temat zysku energetycznego tej anteny. Podejrzewam
jednak, że jest to standardowe 3 dBi. Tak czy inaczej, umożliwienie podłączenia zewnętrznej anteny
można zaliczyć jak najbardziej na plus. Może niekoniecznie ta antena dołączona do zestawu urywa
pewną część ciała ale do tego złącza RP-SMA można podłączyć, np. [antenę
TL-ANT2408C](http://www.tp-link.com.pl/products/details/cat-5691_TL-ANT2408C.html) , która w pewnych
sytuacjach może znacząco poprawić odbiór sygnału z domowego routera WiFi:

![](/img/2017/02/016.nc450-tp-link-kamera-ip-z-antena-zew.jpg#big)

### Power over Ethernet (PoE)

Kamera NC450 jest także wyposażona w jeden port RJ-45 (100 mbit/s), który może zostać wykorzystany
do przewodowej komunikacji z tym urządzeniem. Jednak to, na co warto zwrócić największą uwagę, to
fakt, że TP-LINK dołączył do zestawu adapter PoE:

![](/img/2017/02/017.nc450-tp-link-kamera-ip-poe-adapter.jpg#medium)

Możemy zatem bez problemu tę kamerę zasilić przez przewód Ethernet. Niemniej jednak, w dalszym ciągu
w jakiś sposób musimy zasilić sam adapter:

![](/img/2017/02/018.nc450-tp-link-kamera-ip-poe-adapter-podlaczenie.jpg#big)

Jeśli stosujemy takie rozwiązanie i chcemy podłączyć kamerę przewodowo zamiast po WiFi, to
naturalnie możemy pociągnąć drugą skrętkę z portu LAN adaptera i podpiąć przewód do routera.

### Tryb nocny

Kamera NC450 posiada także zestaw diod podczerwieni, a konkretnie jest ich 8, co zapewnia dość dobrą
widoczność w całkowitych ciemnościach na dystansie około 6-8 metrów.

![](/img/2017/02/019.nc450-tp-link-kamera-ip-diody-podczerwieni.jpg#big)

### Pobór prądu

W pudełku z NC450 można także doszukać się zasilacza 12V/1A wraz z przedłużaczem. Sam zasilacz ma
przewód o długości około 1,5 metra. Natomiast przedłużacz jest w stanie jeszcze dołożyć kolejne 3
metry.

|   |   |
|---|---|
| ![](/img/2017/02/020.nc450-tp-link-kamera-ip-zasilacz.jpg#medium) | ![](/img/2017/02/021.nc450-tp-link-kamera-ip-zasilacz-info.jpg#medium) |

Nasza kamera jest zatem w stanie pociągnąć do 12 Wat energii na godzinę. A jak jest w istocie? W
zasadzie ta kamera podłączona przewodowo z podpiętym jednym klientem pobiera około 2,5W. W przypadku
transferu po WiFi do jednego klienta, jest to już około 3W. Jak się załączy tryb nocny, to jeszcze
trzeba doliczyć kolejny 1W, co daje w sumie już 4W. No i jeśli chcemy obracać kamerą, to trzeba
liczyć na to również około 1W. W zasadzie można przyjąć, że kamera w spoczynku pobiera około 3W na
godzinę.

## Elementy montażowe

Kamerę NC450 można postawić na biurku czy na półce i tyle ale w zestawie mamy również elementy
montażowe, które pozwalają przymocować to urządzenie do ściany lub sufitu. Poniżej znajduje się
regulowana podstawka, którą można przykręcić do spodu kamery:

|   |   |
|---|---|
| ![](/img/2017/02/022.nc450-tp-link-kamera-ip-uchwyt1.jpg#medium) | ![](/img/2017/02/023.nc450-tp-link-kamera-ip-uchwyt2.jpg#medium) |
| ![](/img/2017/02/024.nc450-tp-link-kamera-ip-urchwyt3.jpg#medium) | ![](/img/2017/02/025.nc450-tp-link-kamera-ip-spod.jpg#medium) |
| ![](/img/2017/02/026.nc450-tp-link-kamera-ip-srubki.jpg#medium) |

Ta podstawka jest solidna, choć wykonana z plastiku. Jak widać wyżej, uchwyt ma możliwość regulacji.
Dobrze, że w tej kamerze nie ma już tego śmiesznego kulkowego regulatora, który się odkręcał przy
zmianie położenia kamery. Tutaj, by zmienić położenie kamery trzeba pierw poluzować widoczną wyżej
śrubkę. Po zmianie położenia zaś wszystko można mocno i pewnie skręcić, co zapewnia nas, że kamera
sama z siebie przypadkiem się nie przemieści.

A tak wygląda NC450 na mocowaniu:

![](/img/2017/02/027.nc450-tp-link-kamera-ip-uchwyt-mocowanie.jpg#big)

## Praca kamery NC450 pod linux

To co może zaskoczyć w przypadku kamery NC450 to fakt, że w zasadzie działa ona bez zarzutu pod
linux. Wcześniej miałem do dyspozycji kamerę NC250 i w jej przypadku podgląd jak i większość
funkcji, które były dostępne przez panel administracyjny z poziomu przeglądarki, zwyczajnie nie
działała. Problemem był niestandardowy plugin, który trzeba było zainstalować, a tak się składało,
że TP-LINK nie wypuścił stosownej wersji pod linux i w zasadzie tamta kamera niezbyt się nadawała
pod ten alternatywny system operacyjny. W przypadku kamery NC450, do jej obsługi z poziomu
przeglądarki nie potrzeba żadnych dodatkowych wtyczek, a panel administracyjny działa pod linux bez
zarzutu.

### Zarządzanie kamerą przez panel administracyjny

Jako, że kamera NC450 to kamera IP, to przyłączanie do sieci tego urządzenia odbywa się przez
nadanie mu stosownej adresacji. Ta z kolei jest uzyskiwana automatycznie od naszego routera WiFi. Do
panelu administracyjnego można przejść wpisując w przeglądarce adres IP, który został przypisany
kamerze.

![](/img/2017/02/028.nc450-tp-link-kamera-ip-panel-admina-podglad.png#huge)

Kamerą sterować można za pomocą tego pokrętła z prawej strony podglądu obrazu. Pod poglądem mamy
kilka opcji, które możemy przełączać. Są to: zrobienie zdjęcia, odwrócenie podglądu w pionie i
poziomie oraz tryb auto/dzienny/nocny. Niżej jeszcze możemy dostosować sobie jasność/kontrast obrazu
i nasycenie barw. Nie ma jednak przycisku do nagrywania obrazu/dźwięku.

Kamerę NC450 można podłączyć do [serwisu tplinkcloud](https://www.tplinkcloud.com/)i odbierać obraz
z każdego miejsca na ziemi, o ile mamy tam internet. Kamerę trzeba pierw w tym serwisie
zarejestrować, co możemy naturalnie zrobić z panelu administracyjnego:

![](/img/2017/02/029.nc450-tp-link-kamera-ip-panel-admina-tplinkcloud.png#huge)

Później można już tylko przejść na stronę tplinkcloud.com i sprawdzić czy kamera została dodana do
systemu.

![](/img/2017/02/030.nc450-tp-link-kamera-ip-tplinkcloud.png#huge)

Niestety pod linux nie da rady przez ten serwis uzyskać podglądu z kamery. Natomiast jeśli
dysponujemy smartfonem, to bez problemu obraz damy radę podejrzeć przez aplikację tpCamera.

Jeśli chodzi zaś jeszcze o ustawienia samej kamery, które można dostosować z poziomu panelu
administracyjnego, to mamy tam opcje video, gdzie możemy min. zmienić ilości klatek na sekundę. Do
wyboru mamy 10, 15, 20, 25 i 30:

![](/img/2017/02/031.nc450-tp-link-kamera-ip-panel-admina-opcje-video.png#huge)

Naturalnie to urządzenie wspiera także detekcję dźwięku i ruchu:

![](/img/2017/02/032.nc450-tp-link-kamera-ip-panel-admina-detektor-dzwieku.png#huge)

![](/img/2017/02/033.nc450-tp-link-kamera-ip-panel-admina-detektor-ruchu.png#huge)

Kolejna ciekawa rzecz, którą oferuje kamera NC450, to nagrywanie obrazu na kartę SD. Sama karta musi
być w formacie mikro SDHC (maksymalna pojemność takiej karty to 32G). Kamera automatycznie robi
zrzut ekranu oraz rozpoczyna nagrywanie obrazu po wykryciu dźwięku lub ruchu, w zależności od
ustawień określonych wyżej. Nie widziałem jednak w tym panelu opcji, by rozpocząć nagrywanie na
żądanie. Być może tylko pod linux brakuje tej opcji.

![](/img/2017/02/034.nc450-tp-link-kamera-ip-zapis-karta-sd.png#huge)

W tym webowym panelu administracyjnym brakuje także opcji przesyłania powiadomień drogą email.
Jedyną formę powiadomień jaką możemy skonfigurować to FTP:

![](/img/2017/02/035.nc450-tp-link-kamera-ip-notif-ftp.png#huge)

Niemniej jednak, jeśli włączymy aplikację tpCamera, to tam już można ustawić notyfikacje czy to via
email czy przez aplikację w smartfonie.

## Sterowanie kamera NC450 przy pomocy smartfona

Praktycznie każdą TP-LINK'ową kamerą, w tym też i NC450 można sterować z poziomu smartfona, tylko
trzeba doinstalować [aplikację
tpCamera](https://play.google.com/store/apps/details?id=com.tplink.skylight). Nie będę tutaj
opisywał [jak zainstalować i skonfigurować aplikację
tpCamera](/post/aplikacja-tpcamera-do-obslugi-kamer-tp-link-z-poziomu-smartfona/),
bo na ten temat był już osobny wpis. Zatem jeśli ktoś jest ciekaw co potrafi ta aplikacja to
zachęcam do zapoznania się z tym wyżej podlinkowanym wpisem.

![](/img/2017/02/036.nc450-tp-link-kamera-ip-tpcamera-dodanie.png#medium)

## TL;DR

W stosunku do poprzednich TP-LINK'owych kamer, które miałem okazję testować, NC450 jest nieco lepiej
przystosowana do pracy pod systemami z rodziny linux. Wszystkie funkcje panelu administracyjnego
działają z poziomu przeglądarki, choć brakuje opcji nagrywania obrazu/dźwięku. Sam panel zdaje się
być nieco uboższy w stosunku do tego, który spotkałem w kamerze NC250. Niemniej jednak, wszystkie te
brakujące rzeczy są do ogarnięcia na smartfonie przez aplikację tpCamera.

Niewątpliwą zaletą kamery NC450 jest slot na kartę SD oraz możliwość zapisu fotek jak i materiału
video bezpośrednio na tym nośniku. Cieszę się też, że wymieniono w tej kamerze uchwyt do mocowania
na ścianie/suficie na bardziej solidny. Niezastąpiony z kolei jest obrót samej kamery w poziomie i w
pionie, przez co mamy możliwość dostosowania pola widzenia w zależności od potrzeb. W sumie to jest
małe prawdopodobieństwo, że ktoś nam ucieknie poza kadr.

Tryb nocny również jest bardzo przyzwoity, choć zasięg oświetlenia diodami podczerwieni mógłby być
nieco większy. Te 6-8 metrów w zasadzie limituje zastosowanie tej kamery do nie za dużych
pomieszczeń, choć trzeba pamiętać, że NC450 jest do zastosowania tylko i wyłącznie wewnątrz
budynku.

Wbudowany głośnik i mikrofon są tymi elementami, których mi najbardziej brakowało w modelu NC250.
Dzięki takiemu rozwiązaniu możemy bez przeszkód komunikować się przez kamerę w obie strony, co
eliminuje potrzebę zewnętrznej drogi komunikacji.

Możliwość zdalnego monitoringu za pośrednictwem serwisu tplinkcloud również może być w pewnych
sytuacjach wielce nieoceniona. Wystarczy kilka klików myszką i jesteśmy w stanie odbierać obraz z
monitorowanego obiektu praktycznie z każdego miejsca na ziemi. Choć tutaj w grę wchodzi polityka
prywatności, która nie zawsze pozwoli nam przesłać obraz i dźwięk przez zewnętrzny serwis TP-LINK.

W zasadzie WiFi w standardzie N do 300 mbit/s wystarcza dla takich kamer jak ta NC450. Niemniej
jednak, przydałoby się zaimplementować już w tych urządzeniach radia 5 GHz i brak tego WiFi to w
zasadzie jedyny minus jaki mam pod adresem tego urządzenia.
